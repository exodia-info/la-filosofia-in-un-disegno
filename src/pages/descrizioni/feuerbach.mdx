# <span className='feuerbach'>FEUERBACH</span>: L’ATEISMO DELLA SINISTRA HEGELIANA

Dopo la morte di Hegel, i suoi seguaci si suddivisero in due filoni di pensiero differenti e contrapposti: la Destra Hegeliana in cui la filosofia giustifica la religione e la politica vigenti; la **Sinistra Hegeliana** in cui la filosofia nega la religione e le istituzioni vigenti.

In particolare la seconda corrente vide come capostipite uno dei più importanti filosofi del XIX secolo, fondatore dell’**ateismo filosofico ottocentesco** e protagonista dell’illustrazione: **Ludwig Feuerbach**. Attraverso il disegno analizzeremo la sua filosofia, fondata su un pensiero tanto ateo quanto rivoluzionario.

## Ribaltamento

L’origine della filosofia di Feuerbach è la comprensione degli errati **rapporti predicativi** analizzati da Hegel e dai seguaci della Destra Hegeliana: secondo il filosofo ateo, l’Idealismo è artefice dell’errore che pone come **soggetto ciò che è attributo** e viceversa.

L’obbiettivo è quindi quello di correggere questo inconveniente con l’uso della filosofia ribaltando nuovamente i così detti “rapporti predicativi” e **negare una volta per tutte la religione** (con le sue credenze).
Da questa esigenza è stato progettato il disegno: il **ritratto di Feuerbach** giganteggia in prossimità del margine sinistro del foglio (Sinistra Hegeliana), mentre tutto il resto sembra essere organizzato tra le due **metà**, una ribaltata sottosopra rispetto all’altra.

La lettura del disegno infatti deve cominciare **capovolgendo** il foglio rispetto all’immagine del filosofo e osservare il **riquadro in basso**, in cui viene narrato l’**errato rapporto** tra Dio e l’uomo, in cui è ancora esistente il primo dei due mentre il secondo vive nella convinzione di essere il creato del primo (a cui si sottopone come vedremo): per intenderci qui Dio è soggetto e l’uomo predicato di Dio.

Terminata la lettura del primo riquadro è fondamentale ribaltare il disegno al fine di comprendere la **metà sovrastante**: è proprio questo “**ribaltamento del foglio**” che traduce a livello congeniale il “ribaltamento dei rapporti di predicazione” e ci porta ad osservare ciò che è coerente con la visione di Feuerbach ed ora infatti anche la sua immagine è **dritta**: si tratta dell’uomo nuovo, consapevole delle proprie qualità (predicati positivi) e svincolato dal dominio dell’immagine illusoria di Dio; l’uomo è quindi ora **consapevole** di essere il soggetto mentre Dio è un suo predicato, cioè una creazione della sua mente.

## L’immagine di Dio…

Dopo aver appunto capovolto il foglio, il riquadro deve essere osservato dall’alto verso il basso.

La prima immagine ad essere visualizzata è quella di **Dio**, circondato da un sacro alone color giallo e nelle vesti di uomo (barba, capelli lunghi e veste bianca e rossa sono solitamente le classiche sembianze del “Dio che si è fatto uomo” secondo le credenze cristiane) poiché l’illusoria immagine di Dio stesso porta a credere persino che esso sia esistito in **forma concreta** nella storia del mondo.
Si nota, che l’immagine divina si erge al di sopra di una **nuvola** che ha un duplice significato: essa è **pensiero** del sottostante burattino (che analizzeremo nel prossimo paragrafo) ma è anche **distacco** rispetto a ciò che si trova sotto.

In particolare quest’ultimo significato è connesso con la considerazione dell’uomo di Dio, ovvero quella di un **assoluto distacco**, di un’impossibile perfezione e di una incondizionata sacralità che seppure portano l’uomo credente ad avere fede, d’altro canto evidenziano un’accentuata distanza dall’uomo stesso autoconsideratosi imperfetto (ricordiamo che tutto questo è pura credenza religiosa, quindi errata secondo Feuerbach).

## …e l’alienazione

Strettamente legata con l’immagine di Dio nel disegno è il concetto di “**alienazione**”, concretizzato nella figura del **burattino manipolato**.

Quest’ultimo è una triste rappresentazione dell’uomo alienato, vale a dire quello stato patologico secondo cui il credente “**scindendosi**”, proietta al di fuori di sé un’immagine superiore, ovvero quella di Dio e oltre a credere fermamente nella sua esistenza, si sottopone a esso con le pratiche più crudeli e umilianti (riti, castità, sacrifici, preghiere ecc.).

Di conseguenza, nella visione di Feuerbach l’uomo si **sottopone** a Dio convinto di esserne il creato e non il creatore come avviene realmente: da qui l’iconica figura dell’individuo disumanizzato, ridotto a un burattino legnoso con la **testa chinata** in segno di eccessiva obbedienza e manipolato per mezzo di corde dal suo “illusorio burattinaio”, ovvero Dio.
Inoltre la nuvola anticipata precedentemente indica che il pensiero dello stesso burattino è rivolto a proiettare fuori di sé la divinità a cui si sottopone, come se Dio è solamente un’idea che però comanda e sovrasta il suo stesso creatore nella visione atea di Feuerbach.
Per accentuare il carattere umiliante del burattino (che di umano ha ben poco) è stata appesa **al collo l’insegna “alienazione”** come se fosse il cartello usato dai signori nell’antichità per specificare ai compratori il prezzo di uno schiavo, ruolo di sottomissione attribuito da Feuerbach al credente.

## Le cause della nascita dell’idea di Dio

Procedendo verso il basso si potranno notare tre differenti rappresentazioni distinte a cui si collegano i prolungamenti della veste bianca di Dio: si tratta delle **cause della nascita dell’immagine di Dio**, chiaramente espresse da Feuerbach e leggibili da sinistra verso destra nel disegno.

• La prima tratta il contrasto tra il “**volere infinito**” e il “**potere finito**” dell’uomo, secondo cui l’essere umano (più precisamente il credente cristiano) abbia desideri infinti ma il suo volere senza limiti non può soddisfarsi nel suo potere, in quanto esso è limitato. Da qui l’esigenza di proiettare una figura che **può tutto** e dove tutti i desideri sono realizzabili, vale a dire un ente divino quale Dio.
In virtù di ciò si spiegherebbe anche l’illustrazione: un piccolo **uomo bianco** (personificazione della specie umana) che pur ergendosi al di sopra del **piedistallo** del “volere”, soffre il peso del sovrastante **macigno** del “potere”.

• La seconda scena è inerente alla “**personificazione immaginaria delle qualità di specie**”: l’uomo si sente appunto limitato come individuo, ma non come specie ed è per questo che quelle qualità stesse che l’umanità riconosce perfette non possono appartenere all’uomo nel senso di singolo, ma nel senso di genere umano. Ecco che nasce quindi l’immagine di Dio, in cui le qualità della specie coincidono in un’**unica figura**, rappresentante di un ente perfetto, quindi divino.

Le qualità perfette definite da Feuerbach sono l’**amore**, la **sapienza** e la **volontà** riportate nel disegno sotto forma di piccoli personaggi dal **corpo aureo** (per accentuare il carattere di perfezione) e con il capo sostituito da icone significative: il **cuore** per l’amore, la **lampadina** per la sapienza e la **corona** per la volontà.

• Terza e ultima causa è l’adorazione di tutte quelle cose che in natura hanno portato l’uomo a vivere e a **sopravvivere** e di conseguenza riconoscerne un **creatore divino**: ecco che si erge di fronte a due **ominidi bianchi** intenti nell’atto di **venerare** (dipendenza dell’uomo dalla natura), un **albero spoglio** alle cui estremità dei rami sono presenti simbolici elementi naturali circondati da un alone chiaro.
In particolare ognuno di essi ha avuto una funzione primaria nel sostentamento dell’essere umano fin dai tempi primordiali: la **goccia** indica l’**acqua** usata dall’uomo per abbeverarsi; la **foglia** indica la **natura** con i suoi esseri e quindi cibo e risorse per l’essere umano; la **chiocciola** azzurra indica l’**aria** respirata dagli uomini; la **fiamma** è invece il **fuoco** usato dall’uomo per riscaldarsi e ripararsi dal mortale freddo.

A ribadire ulteriormente le cause della nascita di Dio, è stata realizzata una **tavola** vicino alla sua testa, riportante in forma scritta le tre ragioni appena spiegate.

## Antropologia capovolta

Dopo aver stabilito che cos’è l’immagine di Dio, come viene vissuta dagli uomini e soprattutto perché è nata, Feuerbach afferma pienamente che la religione è **antropologia capovolta**: è giunto quindi il momento di utilizzare la **filosofia** per conseguire un’onestà morale precedentemente calpestata, è giunto il momento di ribaltare gli errati rapporti di predicazione correggendoli e spiegare così il mistero della teologia con l’antropologia.

È così che il disegno viene capovolto coerentemente con la visione di Feuerbach, o meglio del suo ritratto e si osserva così il riquadro superiore.

## Una nuova divinità chiamata “uomo”

Tramite la filosofia, l’uomo si riappropria dei suoi predicati positivi, della sua essenza e della sua **libertà**: non a caso il protagonista del secondo riquadro è un **uomo stilizzato**.
Il capo è rivolto **verso l’alto** (e non più chinato in segno di umiliazione) poiché l’individuo si riappropria di sé e delle **qualità di specie** citate precedentemente e ora **sorrette ideologicamente e simbolicamente sulla mano sinistra**.

Da notare che la figura antropomorfa è colorata di **rosa carne** per ben due ragioni: in primis il “**nuovo uomo**” non è più un burattino disumanizzato ma un essere vigoroso e consapevole, la cui potenza è esaltata dall’acceso colore delle sue membra; in secondo luogo Feuerbach non considera l’uomo come pura spiritualità (a differenza di Hegel), ma come essere concreto che vive, prova sentimenti e soprattutto si manifesta nel mondo come essere **di carne e sangue** (ripresi dal colore rosa della pelle).

Tutto questo porta ad un altro punto fondamentale, rappresentato nel disegno come una vera e propria “**sconfitta dell’Idealismo Hegeliano**”: nel disegno l’uomo pare colpire con un **pugno** una sorta di spirito vestito come Dio ma con il **volto di Hegel**.
Questa iconografia simboleggia che Feuerbach critica apertamente l’hegelismo come una sorta di **teologia mascherata** e quindi colpevole anch’esso (come abbiamo già detto all’inizio) di aver stabilito rapporti predicativi sbagliati, in cui lo spirito di Hegel coincide filosoficamente all’immagine religiosa di Dio.
Per questo nel disegno lo spirito con il volto di Hegel è **vestito come Dio** e se si osserva più attentamente è persino **collegato** alla sua figura grazie a un sottile filamento bianco che passa da un riquadro all’altro.

In virtù di ciò che abbiamo appena detto, quel nuovo uomo non sta sconfiggendo solo lo spirito hegeliano rappresentato nell’atto di **dissolversi** verso sinistra coerentemente con il flusso del vento, ma anche Dio e il **collare** che gli accinge il collo si sta frantumando a favore di una consapevole libertà.
Tuttavia uno degli elementi fondamentali della raffigurazione è il **laccio** trattenuto dalla mano dello spirito hegeliano e legato al collare metallico rotto: grazie alla presa di consapevolezza, l’uomo diviene libero e la distruzione di quel collare che lo vincolava al dominio sotto un’immagine sacra, trasforma **la corda in una aureola luminosa** che corona la testa dell’uomo.

Ecco che si è giunti ad affermare la componente positiva dell’ateismo di Feuerbach, ovvero la proposta di una nuova divinità: **l’uomo**, protagonista anche di una nuova filosofia.

## La filosofia dell’avvenire

In contrapposizione con la filosofia precedente (teologizzante e carica di idealismo), Feuerbach celebra l’avvento della “filosofia dell’avvenire”, riportata sull’**insegna di legno** in alto nel disegno.
Essa ha le caratteristiche di un “**umanismo naturalistico**”, secondo cui l’uomo è **oggetto** del nuovo filosofare e la natura è la **realtà da cui tutto dipende**, uomo compreso.
Da qui si può comprendere l’importanza attribuita all’ominide rosa in **primo piano** (uomo) che si erge davanti a un **panorama naturale** (natura), il quale funge da sfondo (e come vedremo nasconde diversi significati).

Nell’ultima fase del suo pensiero Feuerbach approfondisce la filosofia dell’avvenire parlando di amore e società.

## Amore e comunismo filosofico

Rimangono ancora alcuni brevi concetti da chiarire nel disegno. Il grande **cuore** colorato con diverse tonalità rosa alle spalle dell’uomo chiarisce il pensiero di Feuerbach riguardo all’**amore**: quest’ultimo è passione fondamentale che fa un tutt’uno con la vita e a livello figurativo è un cuore cavo, aperto in basso a sinistra a collegare la figura umana con lo sfondo cioè creare appunto un **tutt’uno**.

Infine il **cartello** a sinistra in primo piano riporta la scritta “comunismo filosofico”: nella filosofia dell’avvenire di Feuerbach, questa formula non è altro che l’essenza sociale dell’uomo secondo cui **l’io non può vivere senza il tu**.
Sul cartello nel disegno, apparentemente si leggono una “i” e una “u” e accanto ad esse degli spazi vuoti: **illuminando** il disegno da dietro verranno rivelate la “o” della parola “io” e la “t” della parola “tu” ma nel momento che viene visualizzato completo l’io, è inevitabile che si riveli anche la “t” e che quindi si veda pure il “tu”. Ecco che torniamo all’affermazione precedente, ovvero che l’io non può esistere (nel disegno essere visto) senza il tu.

## La funzione artistico-concettuale del paesaggio

Come abbiamo già detto il paesaggio dietro stante rappresenta il ruolo della natura nel così detto “umanismo naturalistico” della filosofia dell’avvenire. Tuttavia esso ha ulteriori concetti riportati in sé.

Ovviamente in quanto sfondo, in primis ha **funzione artistica**.
Andando oltre però si potranno osservare tutti gli elementi citati precedentemente come oggetto di venerazione naturale nella terza causa della nascita dell’idea di Dio: gli **alberi** per la foglia, il **vento** per la chiocciola azzurra, l’**incendio** per la fiamma e la **cascata** per la goccia. Tutti quegli elementi considerati creato di Dio per l’uomo nel pensiero teologizzante, ora sono ciò che rende l’uomo legato alla natura e alla vita nello già specificato “umanismo naturalistico” ed è per questo che prendono parte al paesaggio.

Al di là di questo, un ulteriore concetto viene ribadito dagli **alberi** e da come essi si susseguano da sinistra a destra: inizialmente si tratta di **abeti**, utilizzati tradizionalmente a Natale per celebrare la nascita del figlio di Dio ma procedendo verso destra la distesa di abeti termina e lascia spazio a dei **cipressi**, simbolo di ascensione verso Dio. Tuttavia ciò che si trova sopra i cipressi è l’**essere umano** e l’atto di ascensione non porta più a un Dio ultraterreno, ma alla nuova divinità atea di Feuerbach: l’uomo stesso.
Questo significa che gli alberi ripercorrono il pensiero di Feuerbach che con le sue analisi atee disgrega l’**idea di Dio** (abeti) e giunge finalmente alla **filosofia dell’avvenire** (cipressi).

## I cieli

Per concludere la descrizione del disegno, bisogna fare una breve specificazione sui **cieli** nell’uno e nell’altro riquadro.

Se si osserva il disegno senza capovolgerlo sia prima che dopo, ci si renderà conto che **l’azzurro è sempre in basso e il blu in alto**, vale a dire l’errata visione di credere che la religione coincide con l’antropologia (ovvero credere che Dio si è fatto uomo e che esista in eterno).
Poiché l’illustrazione deve essere osservata capovolgendo il disegno per ben due volte, i colori del cielo si **scambieranno** per posizione, dove prima è il blu ad essere più vicino alla linea di terreno e poi lo sarà l’azzurro: questo simboleggia e ribadisce la considerazione feuerbachiana della teologia come antropologia capovolta.
Tutto questo ovviamente non nega che le sfumature azzurro-blu usate nel cielo hanno anche funzione estetica e **artistica**.

                                                                                                                                                       
