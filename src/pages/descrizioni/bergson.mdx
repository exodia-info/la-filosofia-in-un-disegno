# <span className='bergson'>BERGSON</span>: TRA SPIRITUALISMO E VITALISMO

Dopo la crescente fiducia nell’uomo, nella tecnica e nella scienza, si visse un periodo di “**cambio di rotta**” che portò differenti intellettuali ad affidarsi a nuovi metodi di conoscenza che contrastavano con la corrente filosofica positivista: nacquero così le correnti **antipositivistiche** di cui entra a far parte lo **Spiritualismo**, corrente filosofica che privilegia la “coscienza” come strumento di pensiero e conoscenza.

Il disegno è rigorosamente impostato e il tema trattato è il pensiero del filosofo francese **Henri Bergson**, nonché capostipite dello stesso Spiritualismo.
Protagonista dell’illustrazione è il ritratto del filosofo e il suo sistema filosofico è reso per mezzo di concetti simbolizzati e ridotti a specifiche rappresentazioni, esattamente come nelle altre illustrazioni.

## La distinzione tra l’esterno e l’interno

L’illustrazione esalta la distinzione tra ciò che si trova all’**interno** del corpo di Bergson e ciò che si trova all’**esterno** e quindi anche quel nuovo atteggiamento dove lo strumento della conoscenza non è più esterno all’uomo, ma interno ad esso.
Nel primo caso infatti si evidenzia e delinea tutto quello che rimanda alla vita, allo **spirito** e alla dimensione interiore, in cui la coscienza non solo è sovrana ma è anche strumento di vera conoscenza nella dottrina spiritualista; mentre nel secondo caso si delinea tutto ciò che è legato alla natura, alla **scienza** e alla dimensione esteriore, ovvero tutto quello che viene puntualmente svalutato in questo periodo.

Lo sfondo è realizzato con una combinazione di fasce di **tonalità celesti** animate a mulinello attorno alla sagoma di un orologio: un vero e proprio sfondo dal carattere spirituale, che lascia molto più spazio alla componente artistico-estetica del disegno, più che a quella concettuale.

## Il tempo come costrutto della coscienza

L’orologio dal quadrante bianco posto dietro la testa di Bergson rappresenta **la considerazione psicologica del tempo**: quest’ultimo è infatti considerato come un prodotto della coscienza, senza la quale quindi non esisterebbe.

Il filosofo propone in “**Saggio sui Dati Immediati della Coscienza**” l’immagine del quadrante di un orologio generico e si sofferma su come in realtà nell’attimo in cui lo si osserva si percepisce solamente la singola posizione della lancetta in quell’istante, cioè quella raffigurata sul disegno.
Lo spostamento di quest’ultima e quindi la percezione dello scorrere del tempo, nonché il tempo stesso, viene dato alla nostra mente grazie all’uso della coscienza, la quale percepisce che la lancetta si trovava e si troverà geometricamente in posizioni differenti.
Da qui il significato del **grande quadrante** con la lancetta, che se appunto viene **illuminato posteriormente**, in corrispondenza della parola “**coscienza**”, rivelerà le **posizioni precedenti e successive** della lancetta nera (vale a dire il suo movimento) disegnate sul retro del foglio.

La parola coscienza è caratterizzata non solo dal fatto che se illuminata rivela lo scorrere temporale e il proprio ruolo in esso, me è anche in corrispondenza del **perno nascosto delle lancette**, come a simboleggiare che essa riveste un ruolo focale nella percezione del loro moto.
Da notare che l’orologio è posto al centro della composizione e come sfondo dietro alla testa di Bergson in quanto va a costituire un concetto fondamentale alla base del suo pensiero, per cui divenne anche particolarmente celebre.

## L’orologio della vita e della scienza

Le due ulteriori rappresentazioni di orologi rimandano alla distinzione tra “**tempo di vita**” e “**tempo di scienza**”, particolarmente importanti nella filosofia bergsoniana.

• Il tempo di vita si concretizza nell’orologio con al centro il **cuore rosso** pulsante nel petto di Bergson: esso è interno al corpo del filosofo e colorato con **tonalità auree** in quanto il pensatore francese ne esalta il legame intimo con la vita.
Per le sue caratteristiche il tempo di vita è definibile come “**creazione e conservazione totale**”, assimilate nella metafora del **gomitolo di lana** rappresentato iconograficamente appeso alla lancetta dell’orologio; infatti, specifica Bergson, ogni attimo che si vive è risultato di una creazione totale di tutti gli attimi precedenti e allo stesso tempo è anche una loro totale conservazione, poiché il passato vissuto ci segue sempre tutto.
Per questo il filosofo francese parla di _“durata”_, resa con una luminosa **insegna verde** sotto all’orologio aureo mentre superiormente il quadrante si collega alla testa di Bergson, o meglio alla parola _“coscienza”_, nozione-pilastro delle sue teorie spiritualiste.

• Dietro la nuca e la spalla destra, si erge il quadrante del tempo di scienza in cui concettualmente i numeri sono sostituiti da **simboli scientifici** utilizzati in ogni branca degli studi.
Per le sue caratteristiche il tempo di scienza può essere paragonato a una **collana di perle**, appesa alla lancetta.
Secondo Bergson infatti il tempo di scienza è costituito da attimi **ripetibili** (l’esperimento può essere ripetuto), da attimi **indipendenti** l’uno dall’altro (esperimenti diversi e distaccati tra loro) e da attimi misurabili **solo quantitativamente** e non anche qualitativamente (come quello di vita).
Si tratta quindi di un tempo **astratto e spazializzato** e per accentuare ciò è stata affiancata l’immagine di un **cronometro** che lo misura (poiché qui il tempo prende forma per l’orologio).

## I sentimenti determinano e costituiscono l’anima

In “**Materia e Memoria**” Bergson esprime il legame tra corpo e spirito specificando preventivamente di come l’**anima sia libera**.

In tale prefazione il filosofo delinea di come lo spirito sia **costituito** di attimo in attimo da **sentimenti** differenti e che contemporaneamente questi sentimenti lo **determinano** persino: di conseguenza se ciò che la costituisce è anche ciò che la determina, l’anima si autodetermina e vive in una condizione di libertà. Iconograficamente questo concetto è reso da un’illustrazione interna al corpo di Bergson (non lo si deve far risalire infatti a cause esteriori) in cui una serie di **volti spettrali**, simboleggianti lo spirito scorrono come un fiume in piena all’interno della serratura di un **lucchetto aperto**.
Il flusso fiammeggiante di quelle emozioni differenti rese con **colori e varie espressioni** si muove impetuoso aprendo il **lucchetto**, rendendo quindi l’anima libera.
Un nastro rosso legato al lucchetto aperto suggerisce di come anch’esso sia legato alla facoltà interiore dell’uomo: la coscienza, strumento di apprendimento della libertà dell’anima e di tutte le sue caratteristiche.

## Coscienza = memoria

Uno degli elementi fondamentali specificati da Bergson nella relazione tra corpo e anima è la “**memoria**”, considerata come una sorta di **registratore automatico** di tutto ciò che viviamo e come **conservatore totale** del nostro passato completo, compreso ciò che ci siamo completamente dimenticati.
Paradossalmente la memoria coincide con la nozione di **coscienza** seppure è costituita più da “oblio” che da “cosciente”, come Bergson specifica (infatti non è la memoria come la intendiamo noi ad oggi).
Tuttavia il luogo in cui la memoria ideologicamente risiede è la mente ed è per questo che la luminosa insegna della _“coscienza”_ è collocata nel **cranio** del filosofo, la cui cavità rivela la facoltà ultima dell’uomo.
Al di sotto della scritta rossa è presente una sorta di arteria collegata al concetto di “vita umana” e che ideologicamente si collegherebbe anche alle altre illustrazioni già narrate.

## Occhio = ricordo

Il **ricordo** per Bergson è materializzazione nel presente di un dato della coscienza, o meglio della memoria e quindi risalente al passato.
L’insegna azzurra e luminosa del _“ricordo”_ è collocata in corrispondenza dell’**occhio** del filosofo secondo una pura interpretazione personale.
L’occhio è infatti lo strumento per poter vedere ma in questo caso non è un “vedere esteriore” bensì un “**vedere interiore**”, motivo per cui l’unico occhio presente è **chiuso**, come ad osservare ciò che c’è dentro e a selezionare il dato della memoria da recuperare; si tratta per l’appunto della “**percezione**”.
Tornando al concetto di “ricordo”, se esso è materializzazione di un evento passato allora ideologicamente “ricordare” significa **visualizzare qui e ora** un’immagine del passato e usare quindi quell’occhio rivolto alla dimensione interiore (percezione) in funzione di un’esigenza presente.
Ecco perché il “ricordo” è dietro la cavità frantumata dell’occhio sinistro.

## La vita dell’uomo e la vita della natura

Il mancato superamento del dualismo tra corpo e anima caratterizzerà la distinzione tra la vita umana e la vita naturale nello scritto “**L’Evoluzione Creatrice**”.
Nella spalla sinistra di Bergson è raffigurata sistematicamente la divisione netta tra la **vita della natura** (fuoriuscente dal suo corpo) e la **vita dell’uomo** (contenuta interamente nel suo corpo), originati dal famoso “Slancio Vitale” di cui parleremo dopo.

• Il **ramo rosso** è interamente contenuto nel corpo del filosofo e ospita all’inizio della divisione l’insegna _“uomo”_.
Essa evidenzia di come la vita di quest’ultimo si sviluppa in un’**unica via** e l’esistenza di ognuno di noi implica delle scelte che privilegiano una strada annullandone completamente altre.
In poche parole quella spessa arteria unica risalta l’unicità della vita umana e di come tutte le vie alternative a quella rappresentata sono stroncate sul nascere e perciò sono presenti solo accenni di ramificazioni.
L’arteria si collega direttamente alla “coscienza” nel corpo di Bergson, intesa come **facoltà dell’uomo** e del suo vivere; inoltre è del suo stesso colore.

• La **ramificazione bluastra** esordisce con la scritta _“natura”_ e prosegue al di fuori del corpo del filosofo con una vasta molteplicità di **diramazioni**: la vita della natura infatti non vive il limite della scelta e per questo percorre tutte le “**strade evolutive**” possibili seppure alcune di esse sono delle **vie senza uscita**, come Bergson stesso specifica (si intende quelle volte in cui l’evoluzione si blocca a esseri sottosviluppati).
Il filosofo definisce anche le singole divisioni nel mondo naturale, raffigurate nel disegno in forma semplificata.
La prima divisione è appena al di sopra della spalla del filosofo e presenta la distinzione tra **animali** e **vegetali**, quest’ultimi resi con l’iconografia di una **rosa e due foglie**.
Mentre la ramificazione vegetale prosegue dietro la testa di Bergson, quella animale rivela una quadrupla divisione: **molluschi**, rappresentati con una **lumaca**; **echinodermi**, rappresentati con un **riccio di mare**; **artropodi**, rappresentati con una **testa di mosca**; **vertebrati**, rappresentati con delle **ossa** appese.
Da notare che le prime due ramificazioni terminano in una brutale spezzatura che evidenzia di come esse siano quelle “vie senza uscita” di cui abbiamo parlato prima.
Proseguendo le vie di artropodi e vertebrati, dopo una indistinta molteplicità di divisioni si giunge a una **farfalla** circondata da moscerini e ad una **figura antropomorfa** stilizzata (una sagoma nera).
Infatti il filosofo spiritualista esalta gli insetti come la forma **culminante** nel panorama artropode e quella umana nel panorama vertebrato.
Per esaltare la loro condizione di supremazia, sia la farfalla che la sagoma umana sono circondate da un alone bianco.

## Élan Vital

La vita umana e la vita naturale si identificano nello stesso principio d’origine che porta perlopiù a definire la natura unica: si tratta del famoso “**Slancio Vitale**” o “Élan Vital”, vale a dire un **impulso originario** che con la sua forza ha prodotto tutte le diramazioni del mondo naturale (come un fuoco d’artificio).
Esso può essere individuato come un qualcosa di interiore e intrinseco nella natura e per questo interno al corpo di Bergson.

Lo Slancio Vitale viene spiegato da Bergson con la metafora della **mano nella limatura di ferro**, come è raffigurato nel disegno.
L’Élan Vital è la mano che immersa tra i granelli della limatura ferrosa causa lo spostamento delle singole particelle: queste non sono altro che gli **esseri del mondo naturale** come vuole testimoniare la **lente** di ingrandimento davanti al contenitore e riportante nell’oculo la figura di un **animale** e di un **albero**.
Bergson immagina che quella mano diventa invisibile poiché lo Slancio Vitale è la legge e l’impulso da cui l’evoluzione naturale si origina ma non visibile nell’ambito scientifico e nelle supposte “leggi di natura”; è proprio con queste affermazioni che Bergson critica non solo il pensiero positivista con la sua fiducia nella scienza e nei suoi metodi ma anche più nello specifico i finalisti e i meccanicisti (come per esempio **Charles Darwin**). Nonostante ciò la mano è raffigurata “visibile” per rendere maggiormente la sua presenza e il concetto nel disegno, motivo per cui tra l’altro il contenitore è **vitreo** e riporta la sigla “**Fe**” del ferro a indicare il materiale contenuto.
Infine al di sopra della mano e quindi dell’Élan Vital, si articolano le due vite analizzate precedentemente.

## Intelligenza e istinto

Seppure l’illustrazione del disegno sembra essere completa in realtà sono da specificare due ulteriori concetti: quelli di **intelligenza** e **istinto**.
L’intelligenza è la facoltà di **produrre strumenti** utili ed è tipica dell’”Homo Sapiens”, definibile ora “**Homo Faber**”: non tanto sapiente, quanto più produttore.
L’intelligenza produce quindi strumenti per comprendere e analizzare la natura (ovvero formulare leggi) visualizzandola scientificamente: da qui la rappresentazione a destra della testa di Bergson di un **occhio nero** stilizzato la cui pupilla proietta un **raggio luminoso** giallo che investe il “tempo di scienza” e la scienza stessa.
Si tratta dell’illustrazione dell’intelligenza, il cui segnale luminoso è popolato da **segni scientifici** di color bianco che ci aiutano a visualizzare la prassi scientifica.
Per finire, al di sopra dell’occhio emergono **due braccia** umane riportanti la scritta _“Homo Faber”_, che impugnano due pezzi per la **costruzione di un martello**: tale iconografia rimanda alla facoltà dell’Homo Faber di produrre o costruire strumenti utili, quindi nuovamente all’intelligenza.

L’istinto invece è per Bergson la facoltà di **utilizzare gli strumenti** prodotti e a differenza dell’intelligenza esso è l’unico mezzo spirituale dell’uomo per poter **comprendere la propria interiorità** e quindi il vero senso della vita; non a caso la sua illustrazione è interna al corpo del filosofo.
A tal proposito il ritorno consapevole dell’intelligenza (analisi esteriore) all’istinto (analisi interiore) si traduce nell’**intuizione**, istinto divenuto disinteressato e consapevole di sé raffigurato dal **cannocchiale** impugnato da un ignoto **personaggio bianco** (un uomo qualunque nella propria dimensione interiore) nella spalla destra di Bergson.
Il personaggio spunta dietro al flusso dei sentimenti ma con il cannocchiale vuole analizzare tutto il meccanismo interno al corpo del filosofo e questo dopotutto è il fine stesso dell’intuizione.
Per concludere, la lente del cannocchiale riporta la scritta circolare _“intuitio”_, termine **latino** da cui deriva lessicalmente il vocabolo “intuizione”.

                                                                                                                                                     