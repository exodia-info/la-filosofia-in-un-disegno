# COMTE: L’ALBA DEL POSITIVISMO
Il protagonista del disegno è il fondatore della corrente filosofica caratteristica del secondo ‘800: il **Positivismo**. 
**August Comte** è infatti riconosciuto come uno dei più importanti filosofi del XIX secolo e il suo sistema filosofico viene reso con accuratezza nell’illustrazione per mezzo di precise iconografie. 
È fondamentale sapere che il filosofo francese fu capostipite di quella branca della filosofia positivista chiamata “**Positivismo Sociale**” assieme al pensatore britannico John Stuart Mill, affiancata al “Positivismo Evoluzionistico” rappresentato dal filosofo inglese Herbert Spencer.
 
Prima ancora di iniziare a parlare della filosofia di Comte è importante specificare che tale corrente di pensiero nacque in quell’atmosfera di **progresso scientifico** identificato come progresso umano: il panorama è quello delle nuove invenzioni e dei nuovi sviluppi tecnologici che hanno contraddistinto il mutamento delle città e degli stabilimenti industriali. Non a caso lo sfondo del disegno è costituito da sagome rosse e arancioni prive di contorni definiti a forma di ingranaggi (simboli della tecnica), sovrastate da un cielo costituito da fasce grigiastre, rimandanti al fumo delle ciminiere industriali.
 
Dal punto di vista filosofico quindi, il Positivismo privilegia la **scienza** e tutte le sue branche come strumento di vera conoscenza, utile e proficua.

## Teologia, infanzia e monarchia teocratica e militare
Il punto di inizio del pensiero di Comte è costituito dalla “**Legge dei tre stadi**” secondo cui le conoscenze nel corso della vita dell’umanità, siano passate attraverso tre fasi distinte.
Inoltre a ognuna di queste fasi, Comte affianca una fase biologica della vita umana e una forma politico-sociale specifiche. 

Il primo stadio è quello “**teologico**” ed è simbolicamente rappresentato dietro la spalla destra del filosofo, come testimonia il numero _“1”_ sulla fascia rossa. 
Basato sulla facoltà dell’immaginazione, la prima fase corrisponde biologicamente all’**infanzia** e porta a interpretare la natura, i suoi fini e le sue cause con agenti ed enti sovrannaturali: da qui l’immagine del **bebè** riportante nella pupilla l’immagine stilizzata di un **dio**, o meglio di un ente divino e **sovrannaturale** a cui si fanno risalire le spiegazioni dei fenomeni che si verificano in natura e che l’uomo (il bebè in questa fase) osserva. 
Contemporaneamente questo stadio viene fatto risalire all’organizzazione politica e sociale della **monarchia teocratica-militare**, come evidenzia il berretto dell’infante, la granata, le pistole e i pallettoni ma soprattutto la **presa ferrea** della mano dietro il capo del bambino. Quest’ultima iconografia è simbolo di **forza militare** e autorità assoluta, dal momento che il dorso della mano riporta il tatuaggio di una corona e afferra con fermezza un fucile d’assalto a indicare che la ferrea e impiegabile forza militare è sovrana assoluta.

## Metafisica, giovinezza e sovranità popolare
Spostando lo sguardo sulla spalla sinistra di Comte si scorgerà l’illustrazione del secondo stadio della conoscenza, vale a dire più una sorta di transizione tra il primo e il terzo (come Comte specifica).
 
Ricorre nuovamente l’iconografia della pupilla riflettente la spiegazione di ciò che essa vede dinanzi a sé, questa volta riportando l’immagine stilizzata di una **mano aperta** e alzata verso l’alto, come a esercitare una **forza invisibile**. 
Si tratta per l’appunto dello stadio “**metafisico**” in cui i fenomeni naturali vengono filtrati dalla ragione speculativa e spiegati per mezzo di forze astratte. 
In questo caso si è passati alla fase biologica della **giovinezza** e ciò spiega la scritta _“-TEEN”_ sotto l’occhio del personaggio centrale e in primo piano. 
Infine lo stadio metafisico corrisponde alla **sovranità popolare** in cui indistintamente tutti governano: “l’indistintamente” è reso dalla mancanza di dettagli corporei, facciali ed espressivi dei personaggi (compreso quello in primo piano), ritratti come dei **manichini**, tutti muniti di corona per l’appunto. 
Sulla corona dell’ominide centrale è inciso il numero _“2”_, ovvero il numero di fase corrispondente.

## Positivismo, maturità e organizzazione scientifica della società
La formulazione di leggi immutabili e scientifiche è propria dello stadio “**positivo**” in cui subentra la ragione scientifica, strumento di conoscenza autentica secondo il filosofo. 

Il terzo stadio è rappresentato dalla grande **figura di Comte** che incarna la terza fase della crescita biologica individuale, ovvero quella adulta: affianco al suo capo è infatti presente una corona riportante il numero _“3”_ (distaccata dalla sua testa per un motivo preciso che dopo vedremo). 
Il ritratto incarna la fase biologica della **maturità** nonché la maturata visione dell’umanità con l’avvento della dottrina positivista. 
L’organizzazione politica e sociale corrispondente è quella **scientifica**, che come dopo vedremo si concretizza nell’ideale “Sociocrazia” (raffigurata nella testa del pensatore).
In questo ultimo stadio, la pupilla del filosofo non è colmata da alcuna icona figurativa in quanto la spiegazione che lo stesso Comte fornisce dei fenomeni naturali si concretizza nella scienza e nella sua nuova gerarchizzazione, posta tra le sue mani sotto il nome della “Filosofia Positiva”.

## Filosofia Positiva
Al fine di rimediare la crisi sociale causata dalla presenza contemporanea nella civiltà delle tre forme interpretative della Legge degli stadi della conoscenza, Comte propone una **riorganizzazione** del sistema gerarchico del sapere scientifico per mezzo della Filosofia Positiva. 
Nasce così “**l’Enciclopedia delle Scienze**” in cui quest’ultime vengono ordinate per complessità crescente, per inserimento cronologico nella fase positiva (e quindi per ordine storico del loro sviluppo) e per grado di generalità dei fenomeni analizzati (e quindi ordine pedagogico del loro apprendimento). 
Nel disegno essa è fluttuante tra le mani del suo stesso autore e riporta come titolo di _“filosofia positiva”_.

L’ordine di lettura nell’illustrazione è dall’alto verso il basso ed è perciò che si susseguono l’**astronomia**, la **fisica**, la **chimica**, la **biologia** e la **sociologia**, tutte affiancate da disegni illustrativi con duplice funzione: presentare in senso figurato le singole dottrine e indicare in contemporanea che esse si riferiscano all’analisi di **fenomeni concreti**, come Comte specifica.
 
Inoltre saper interpretare i fenomeni naturali grazie allo studio di queste scienze significa per Comte formulare leggi che **dominano la natura** stessa poiché ogni singolo avvenimento naturale è prevedibile e domabile dall’uomo: questo concetto di “possedere il sapere” e “dominare l’oggetto di quel sapere” (ovvero la natura) è espresso dalle** mani di Comte** che nel disegno enfatizzano l’atto di possedere e di chiudere tra loro la “gerarchia delle scienze”, ovvero la vera conoscenza.


## Le “dottrine escluse”
Nell’atto di classificare teoricamente le scienze, Comte precisa anche che alcune dottrine del sapere non rientrano nella nuova gerarchia: si tratta quindi di “**dottrine escluse** dalla nuova organizzazione positiva” e il pensatore francese specifica che esse sono la matematica, la logica e la psicologia. 

•	La prima tra tutte è la **matematica** ed è considerata come la prima scienza ad entrare rispetto a tutte le altre nello stadio positivo, motivo per cui essa dovrebbe essere considerata sottintesa nella classificazione e non a caso è scritta tra parentesi nel disegno, prima ancora dell’astronomia. 
Tuttavia la matematica si distanzia dalle altre dottrine in quanto priva di fenomeni analizzabili concretamente e per l’appunto, affianco alla sua scritta tra parentesi non è presente alcun disegno. 

•	La **logica** non viene considerata da Comte come una scienza ma come il metodo delle dottrine scientifiche stesse, utilizzata da tutte: apparentemente non è presente nel disegno, eppure essa verrà rivelata illuminando il riquadro bianco della Filosofia Positiva da dietro il foglio con cui comparirà la scritta _“logica”_ come se fosse lo **sfondo metodologico** di tutte le scienze classificate. 

•	Infine la **psicologia** è considerata dal filosofo positivista impossibile, poiché non si può osservare interiormente **sé stessi** e studiarsi (o interpretarsi): motivo per cui la scritta _“psicologia”_ è riportata su un fogliettino spezzato, esterno all’Enciclopedia delle Scienze e svolazzante vicino alla mano sinistra del filosofo.

## Dalla sociologia alla Sociocrazia
La **sociologia** è il sapere più alto in quanto rimedia alla mancanza di una “fisica sociale” ed i suoi principi favoriscono l’avvento della nuova organizzazione sociale scientifica: la **Sociocrazia**. 
Quest’ultima è illustrata nella **testa di Comte** perché si tratta di un “sistema sociale ideale”, che vive quindi nella mente del filosofo ma senza esistere realmente. 

La sociologia (e quindi la Sociocrazia) si fonda su due concetti, quelli di “**dinamica sociale**” e “**statica social**e”, rappresentati dalla divisione a metà dello spazio e dalle frecce. 
La dinamica sociale è il progresso che contraddistingue lo **sviluppo** della società, mentre la **statica** sociale è l’ordine che vige tra le due componenti della società, vale a dire la politica e la civiltà umana. 

Al di sopra del piedistallo aureo della Sociocrazia, la mente del filosofo è completamente divisa a metà: la parte blu è la **politica**, concretizzata dalla presenza di carte, leggi scritte, documenti e monete; mentre la parte rossa è la **civiltà umana** in cui individui spersonalizzati e dall’identità ignota (in quanto riguarda l’umanità tutta e non singoli individui definibili) sono presentati come **individui** che esprimono pensieri e idee.
Entrambe le due componenti sono munite di una **freccia** ciascuna, dirette rappresentanti del progresso di una e dell’altra parte: esse sono entrambe rivolte verso l’alto (progresso), parallele l’una all’altra e caratterizzate dalle stesse identiche misure, soprattutto l’**altezza** (l’unica cosa differente è il colore).
 
Tutto ciò significa che lo sviluppo che investe il sistema sociale deve avvenire a **egual maniera** nella civiltà umana e nella politica, nelle stesse misure, evitando che una delle due parti sia eccessivamente sviluppata rispetto all’altra causando così una crisi sociale. 
È questo il pilastro teorico per poter attuare nella prassi la Sociocrazia. 

Infine alla scelta di raffigurare il coordinato sviluppo della società nella mente del filosofo è legato a un preciso significato risiedente nelle teorie di Comte riguardo al progresso sociale, secondo cui esso avviene grazie al contributo dei così detti “**uomini di genio**”: è la loro testa che ha portato lo sviluppo del sistema sociale e come tale anche quella di Comte può essere idealmente annoverata tra esse.

## Il triplice significato della corona
La **corona** disegnata in alto vicino alla testa del filosofo, ha un triplice significato.
 
•	In primo luogo la corona risalta il **punto di arrivo** della Legge dei tre stadi in cui la scienza diventa sovrana nella forma politico-sociale corrispondente: non a caso la lettura nel disegno dei tre stadi della conoscenza avviene come un **triangolo/piramide** (sinistra, destra, sopra centrale) in cui lo stadio positivo è all’ideale vertice. 

•	Il secondo significato attribuitole è legato all’immagine di Comte e dell’uomo come **dominatore della natura** e dei suoi fenomeni grazie allo studio delle dottrine scientifiche (questo aspetto è anche principalmente evidenziato dalla posizione delle mani del filosofo, come abbiamo già detto). 

•	Infine il terzo significato è un rimando al legame tra il pensatore e il suo pensato, vale a dire tra Comte e la Sociocrazia: il filosofo si pone appunto a **capo** del Sistema Sociocratico ma si tratta di una pura **idealizzazione** in quanto tale organizzazione sociale non esiste realmente e Comte non ne è a capo. 
Tuttavia la corona è rappresentata poiché il disegno è un vero e proprio occhio nella mente del pensatore in questione ed è proprio qui che lui stesso si pone a capo del suo sistema sociale consapevole di non esserlo nel dato di fatto: ecco che a quest’ultima affermazione si lega il senso della corona **distaccata dal capo**, in quanto essa c’è ma solamente nel pensiero di Comte e non è realmente posta sulla sua testa.

## La divinizzazione dell’uomo: la caduta finale
L’ultima parte da analizzare nel disegno è quella posta in prossimità dell’estremo inferiore; si tratta dell’ultima fase del pensiero di Comte nonché la sua **parabola degenerativa** ma anch’essa appartenente alla sua preziosa eredità filosofica. 
È la **divinizzazione dell’uomo**, inteso come umanità nel suo essere presente, passato e futuro ma anche come cultura e tradizione prolungata nel corso della storia.
 
Quello rappresentato nel disegno è un uomo completamente bianco, **stilizzato** e privo di lineamenti definiti, personificazione dell’intera umanità, definita ora da Comte con l’accezione divina del “**Grande Essere**” per cui è presente anche un’**aureola** luminosa attorno al capo del personaggio. 
Ricordiamo dopotutto che la dottrina positivista privilegia una fiducia quasi esasperata nell’uomo e nelle sue capacità, concretizzate nell’evoluzione tecnico-scientifica.
 
Addirittura in questa fase degenerativa del suo filosofare, il pensatore francese elabora una nuova religione di stampo positivista in cui la **Sacra Trinità** viene sostituita e il segno della croce (come testimonia la croce latina marrone sul petto dell’ominide bianco) viene rifondato su tre nuovi elementi: l’**amore**, l’**ordine** e il **progresso**, resi rispettivamente con le simboliche immagini di un **cuore** (sul capo), di un **cervello** (sulla mano destra) e di alcuni **ingranaggi metallici** (sulla mano sinistra). 
Un alone bianco esalta la sagoma dell’individuo e la sua divinizzazione.

## L’impostazione generale del disegno
L’**impostazione generale** del disegno solitamente si analizza all’inizio della sua descrizione ma in questo caso essa è comprensibile solamente dopo aver delineato il sistema filosofico di Comte e a cosa rimandano le singole rappresentazioni. 

Il nucleo tematico del suo pensiero è per l’appunto la Filosofia Positiva, rappresentata in **posizione centrale** nel foglio, come se fosse infatti il cuore del suo filosofare. 
La parte più alta è invece quella inerente alla Sociocrazia, in quanto è il punto massimo e di arrivo delle sue teorie: ecco perché è l’illustrazione posta **più in alto** nel disegno. 
Per concludere, la componente più bassa del suo sistema filosofico è appunto illustrata vicino all’estremo inferiore ed è chiaramente la parabola degenerativa dell’estrema divinizzazione dell’uomo.

                                                                                                                                             ***Alessandro Beffasti***
                                                                      


