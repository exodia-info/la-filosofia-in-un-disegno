# <span className='kierkegaard'>KIERKEGAARD:</span> UN’ANGOSCIANTE ESISTENZA
**Soren Aabye Kierkegaard** è riconosciuto dalla tradizione come uno dei più importanti filosofi del ‘800, il cui pensiero è una chiara contrapposizione all’idealismo hegeliano: Kierkegaard infatti può essere ricondotto assieme a Schopenhauer, a una di quelle radicali **critiche al pensiero di Hegel**. 
Inoltre il filosofo danese viene considerato il primo pensatore nella storia a parlare di “esistenza umana” e per questo considerabile il precursore dell’**Esistenzialismo** (corrente filosofica del ‘900). 
Il disegno inerente al suo pensiero prende forma per mezzo di un’impostazione del tutto originale: si tratta di un vero e proprio “**mobile**”, la cui forma privilegia un sistema di cassetti realizzato per esaltare il concetto di “possibilità” (che vedremo più avanti).
Il disegno va letto osservando prima la parte gialla a sinistra, quasi esterna al mobile e sopra la testa del filosofo; poi partendo dal basso si continua verso l’alto per l’impianto del mobile.
Infine il **ritratto del filosofo** si trova di profilo a destra, come se il pensatore stesse osservando il suo stesso pensiero e privilegiando il suo atteggiamento contemplativo.

## L’istanza del singolo e la battaglia contro Hegel
L’**antihegelismo** è una componente integrante del pensiero di Kierkegaard e come tale trova posto all’interno del disegno. 
A contrapposizione della Ragione hegeliana, il filosofo esistenzialista formula _“l’istanza del singolo”_ (riportata in alto in cima, come titolo delle illustrazioni sottostanti). 

In questa prospettiva Kierkegaard sostiene l’**esistente come tale** e accusa Hegel di tutti i suoi “errori filosofici” commessi: l’illustrazione presenta per l’appunto tutte le considerazioni sbagliate dell’idealismo hegeliano filtrate dalla visione del pensatore danese. 
Ad accentuare la “sconfitta di Hegel nel sistema kierkegaardiano”, appena sotto l’insegna dell’istanza del singolo, è presente un quadro raffigurante il **volto di Hegel nell’atto di sciogliersi**: ideologicamente è proprio la sua filosofia a disgregarsi dinanzi al pensiero di Kierkegaard. 

## La critica all’hegelismo
Scendendo dall’alto verso il basso incontriamo differenti e simboliche raffigurazioni: prima tra tutte un quadro con **due vignette** bianche prive di scritte, posto nell’angolo alto a sinistra. 
L’errore esaltato da questa rappresentazione è il “**pensiero che pensa sé stesso**”, vale a dire un pensiero privo di soggetto concreto cioè l’individuo, rivendicato da Kierkegaard sotto il nome di “singolo”: Hegel effettua infatti un’astrazione totale e persino il soggetto pensante viene assorbito erroneamente in quello stesso pensiero.

Kierkegaard critica profondamente questa visione e afferma che il singolo debba essere non solo concreto (e non astratto) ma considerabile come un esistente in quanto tale: in poche parole il madornale errore di Hegel è quello di trasformare il genere umano in un **genere animale** sicché il genere umano supera l’individuo singolo nella visione idealistica del filosofo tedesco. 
Questo discorso è accettabile solo nel dominio animale ma non nel caso dell’uomo, dove l’individuo (superiore al genere) esiste e vive l’esistenza: nel disegno tre particolari personaggi (per certi versi strambi) in prossimità del cappello del filosofo, mantengono l’inquietante sembianza di **mezzi-uomini e mezzi-animali** (pesce, gatto e uccello), come se fossero in procinto di una radicale trasformazione, quella compiuta ideologicamente da Hegel (genere sopra il singolo) e accusata da Kierkegaard (singolo sopra il genere). 
L’errore di Hegel si traduce così nelle sembianze di questi misteriosi e onirici esseri, il cui uomo mezzo uccello pare affacciarsi e indicare la parte di mobile su cui poggia un mappamondo: secondo Kierkegaard questo errore va corretto con la considerazione del singolo che vive la problematicità e il rischio dell’esistenza nel mondo e il suo esistere in esso è **irripetibile**. 

Sovrastante il quadro con il volto di Hegel, è presente l’immagine di Dio con il volto coperto, ma riconoscibile grazie alla folta barba, alla veste bianca e rossa e all’iconica posizione delle braccia (croce latina): si tratta dell’errore hegeliano di identificare l’uomo e Dio cioè il **finito come manifestazione dell’infinito**. 
In realtà, afferma Kierkegaard, vige un’infinta differenza qualitativa tra uomo e Dio e quindi l’errore di Hegel è incollare l’uno sull’altro, l’immagine dell’**uomo su quella di Dio** (cioè considerare il finito come manifestazione dell’infinito), come avviene nel disegno: una sagoma color carne sovrasta la sagoma di Dio. 
L’**occhio** al centro della testa dell’uomo va a rimediare la mancanza del volto di Dio, come se quell’occhio e quello di Dio siano la medesima cosa; si tratta di ribadire ulteriormente l’errore identificativo di Hegel (vedremo infatti che il singolo finito, vive nel dominio della non-verità). 

Per concludere quindi, il singolo in Hegel si dissolve, o meglio **si frantuma** nella Ragione hegeliana e a totalizzare ciò che abbiamo detto una **sagoma legnosa di un uomo pare crollare in pezzi** verso il basso: l’individuo singolo, nel dominio di Hegel, viene annientato in pezzi che cadono precipitosamente, mentre il capo rimane appeso al punto di partenza della filosofia di Kierkegaard; l’**istanza del singolo**.

## L’angoscia come il puro sentimento della possibilità
Dopo aver chiarito e corretto gli equivoci della filosofia di Hegel, Kierkegaard giunge alla considerazione della vita/esistenza come il **farsi incerto** e problematico dell’individuo espresso per altro nel titolo della sua opera più famosa “**Aut-aut**” (o-o). In poche parole l’esistenza ruota attorno alla categoria della “**possibilità**” e il sentimento di essa è l’**angoscia**. 

Per poter parlare di ciò, il filosofo si affida ad **Adamo** al fine di spiegare la relazione che vige tra angoscia e possibilità: quando Adamo compì il **peccato originario**, venne a contatto con la propria possibilità di potere, superando così non solo l’innocenza, ma anche l’ignoranza di ciò che può accadere. 
Non a caso protagonista della parte sottostante il mobile è un enorme **busto marmoreo**, alla cui base vediamo riportata la scritta _“Adamo”_. 
Seppure la sua **espressione facciale** possa essere considerata marginale, in realtà essa cerca di esprimere nel modo più esaustivo il sentimento della possibilità: l’angoscia. 
Kierkegaard afferma che questo è il sentimento del **nulla**, ovvero legato al niente, solamente al concetto di possibilità che qualcosa sia, ma che ora non lo è (a differenza di tutti gli altri stati d’animo, si sa da cosa sono provocati concretamente e a cosa rimandano, ma l’angoscia no). 

Ecco che l’angosciante possibilità di potere viene visualizzata nella sua ottica negativa come minaccia del nulla e per questo sintetizzata nella figura di Adamo marmoreo: lui ha già compiuto il suo peccato come testimonia la **mela morsa** sul piedistallo e la minaccia di questo possibile (o meglio di questo nulla) è espressa dal **serpente tentatore** che gli avvinghia il collo, vale a dire attrazione a quella spiacevole alternativa possibile. 
Per rimandare maggiormente all’ambientazione dell’**Eden**, alle spalle di Adamo un **paesaggio elementare** dal cielo azzurro, dalle nuvole bianche e dal terreno verde crea l’atmosfera descritta dalla tradizione cristiana.

## Le angoscianti clessidre dell’avvenire
Per poter comprendere meglio la relazione **possibilità-angoscia**, bisognerebbe comprendere la relazione **possibilità-avvenire**: il peccato di Adamo diviene causa di angoscia e conoscenza di possibilità di potere poiché esso può per l’appunto accadere in futuro e non vive quindi esclusivamente nel passato. 

Con lo scorrere del tempo (vale a dire l’avvenire) si può verificare ciò che ci minaccia nel presente in quanto non è rinchiuso in un semplice e trascorso passato: le **clessidre** esprimono simbolicamente proprio questo. L’angoscia sul volto di Adamo sembra essere causata proprio dal fatto che lui stesso stia reggendo due grandi clessidre, che più che uno sforzo fisico esprimono uno **sforzo sentimentale** (non sono pesi da sollevare con il corpo ma tormenti da sopportare con l’animo). 
Ricordando infatti che esse sono causa dell’angoscia, si può comprendere il perché contengano ciascuna una **mela**: il possibile, con lo scorrere del tempo incarnato nella **sabbia**, può riaccadere e quel possibile è il peccato originale, che figurativamente è la mela morsa. 
Adamo tuttavia ne regge due ed esse sono due alternative possibili differenti, o meglio ospitano due alternative differenti: una **mela intatta** (destra) e una **mela morsa** (sinistra), ovvero possibilità che il peccato **non sia** e possibilità che il peccato **sia**. 
Di conseguenza è come se le due clessidre non solo incarnano l’avvenire ma anche la possibilità temporale a cui Adamo stesso va incontro. 

Da buon pessimista, Kierkegaard afferma con certezza che ogni possibilità favorevole (indipendentemente dalla situazione) sia annientata dall’**infinito numero di possibilità sfavorevoli**. 
Proprio per questo, la possibilità temporale di destra (quella favorevole) prende forma per mezzo di una clessidra **frantumata** in basso e da cui fuoriesce la sabbia, riversandosi sulle sottostanti mele presenti in numero indefinito attorno alla statua di Adamo come se il tempo, cioè la sabbia, si disperdesse tra le sfavorevoli possibilità del peccato, cioè le **mele morse**. 
Lo stesso serpente avvinghiato al collo di Adamo guarda verso gli innumerevoli peccati di cui è attrattore. 

## Vivere e parlare di angoscia
Adamo erge sul proprio capo un **macigno** con la scritta _“angoscia”_ che funge da pilastro per l’intero complesso del mobile assieme alle clessidre (altro rimando all’angoscia rivelata nella connessione tra il possibile e l’avvenire): come Kierkegaard specifica negli scritti “**Il concetto dell’angoscia**”, l’angoscia è la più dolorosa e contemporaneamente la più **necessaria categoria umana** e quindi figurativamente è il pilastro dell’esistenza nonché della filosofia di Kierkegaard (quindi del mobile tutto). 

Dopotutto il pensatore danese venne soprannominato il “**profeta dell’angoscia**” sia per come ne parla e sia per come la vive. 
Ricordiamo infatti che Kierkegaard visse il dolore di una famosa “**scheggia nelle carni**” legata strettamente alla possibilità e probabilmente all’indecisione permanente, all’equilibrio disarmonico tra le opposte alternative della possibilità stessa: questo doloroso equilibrio, viene definito dal filosofo “**punto zero**”, cioè l’impossibilità di sbilanciarsi completamente favorendo un determinato compito nella propria vita. 
Il punto zero prende è raffigurato nella “o” di angoscia, sostituita con uno **zero** colorato di rosso che giganteggia al centro della parola ma non solo; l’**equilibrio** mantenuto da Adamo per sorreggere il blocco pietroso sulla testa rimanda anche a questo eterno equilibrio sofferto dagli uomini e dallo stesso Kierkegaard.


L’unica via di salvezza è per il filosofo la **religione**, o meglio la fede cristiana, come testimonia la raffigurazione sullo sfondo di un’**ancora affiancata** alla **Bibbia** e alla **croce latina**. 
“**L’ancora di salvezza**” è collegata superiormente alla bacheca in alto del mobile, quella della religione e della fede, un ambiente isolato e a sé stante come vedremo; mentre la Bibbia e la croce latina rimandano al **culto cristiano**, a cui il filosofo è legato e di cui parla approfonditamente. 

Per concludere lo sguardo del filosofo è rivolto verso il fulcro della sua filosofia: l’angoscia, rivelata nella relazione con il possibile e l’avvenire (Adamo, le mele e le clessidre).

## Il sistema a cassetti
Continuando con la lettura dell’illustrazione verso l’alto, incontriamo il suggestivo **sistema a cassetti** accennato precedentemente: più nello specifico si tratta di due cassetti diversi che esaltano il concetto di possibilità in due ambiti differenti, ovvero la relazione tra **l’uomo e il mondo** e la relazione tra **l’uomo e la sua interiorità**. 

La possibilità prevede ogni volta due alternative, in cui una **esclude** l’altra e per questo spostando la tessera cartacea che compone il sistema a cassetto si rivela una parte e se ne nasconde un’altra. 
Come abbiamo detto i due cassetti riguardano e simboleggiano le possibilità di due ambiti differenti ben analizzati da Kierkegaard ed è perciò che d’ora in poi procederemo in parallelo per poter comprendere l’illustrazione: il mobile è diviso circa a metà separando il rapporto con l’interiorità (a sinistra) dal rapporto con il mondo (a destra). 

Un equivoco del disegno è che molto spesso il sistema di cassetti va a svantaggio di ciò che si cela sotto le tessere sporgenti: in poche parole abbassando entrambi i cassetti verso il basso, ci verrà rivelato quello che c’è disegnato sopra ma nascosto gran parte dell’illustrazione di Adamo. 
Questo è un problema di spazio legato all’illustrazione, seppure il sistema a cassetti pare essere perfetto ed estremamente congeniale per il concetto di possibilità che esprime.

## Il rischio della scelta
Quando Kierkegaard parla di esistenza irripetibile del singolo, si sofferma con particolare riguardo alla stessa problematicità che la contraddistingue: l’uomo in quanto esistente vive privo di certezze precostituite e per questo la scelta dinanzi alla possibilità (in qualunque campo essa sia) è pericolosamente rischiosa. 

Sul palo ligneo che separa i due ambiti dell’esistenza nel mobile, abbiamo inchiodata una **faccia dall’espressione angosciata**, espressione della natura problematica propria dell’uomo; su di essa la scritta _“scelta”_ indica con chiara precisione ciò a cui abbiamo appena fatto riferimento e al fatto che essa appartiene a entrambe le due parti dell’esistenza. 
La scelta prende parte sia nell’ambito dell’interiorità (sinistra) e sia in quello dell’esteriorità (destra), perché in entrambi esiste una possibilità e quindi un sentimento angoscioso: il viso oltre a esprimere questo, incarna il **rischio** stesso che si corre scegliendo l’una o l’altra alternativa.





## Voglio o non voglio me stesso?
Partiamo da sinistra ed entriamo nel dominio dell’interiorità, chiarito nello scritto “**La malattia mortale**”. 
In questo ambito il soggetto considerato è l’**io**, inteso da Kierkegaard come un rapporto che si rapporta a sé stesso e come tale vede dinanzi a sé la possibilità di conseguire due alternative: voler essere sé stessi e non volerlo essere; queste alternative sono rappresentate con il meccanismo del primo cassetto. 

•	Tiriamo verso il basso la tessera (come se venisse aperto da sotto) e osserviamo il riquadro rosa: l’io **non vuole sé stesso** e come tale giunge alla “disperazione”, poiché rifiutare sé stesso significa rifiutare un rapporto che gli è costitutivo per natura. Il **colore rossastro** accentua il “no” rivolto dall’io a sé medesimo, espresso pienamente dalla **“_<span className='marx'>X</span>_”** rossa posta in alto a destra e inoltre _“l’io”_ pare essere **frantumato** in quanto si auto-rifiuta.
La nota drammatica è data dall’**omino bianco** piangente; si tratta del singolo caduto nella “**disperazione**” in quanto partecipe di un rifiuto interiore impossibile.

•	Ora spingiamo in alto la tessera, come a chiudere il cassetto: automaticamente si rivelerà sopra, l’alternativa che esclude l’altra e che precedentemente era esclusa: **volere sé stesso**. 
Il riquadro è **verde** e la “**V**” indica che in questo caso l’io vuole sé stesso come tale: _“l’io”_ è **integro** e non più frantumato in un drammatico rifiuto, eppure anche questa volta il singolare omino bianco china il capo, disperato e **piangente** per ciò che sta vivendo nella sua interiorità. 
Kierkegaard sostiene che volere sé stessi significa non giungere mai ad un equilibrio/riposo perché ci si considera **finiti**, quindi insufficienti a sé stessi. Anche in questo caso si giunge alla “**disperazione**”.

## La disperazione…
Notiamo quindi che in entrambi i casi si giunge a quella che Kierkegaard chiama “**malattia mortale**”: la _“disperazione”_, riportata nella parte superiore del blocco di mobile che stiamo analizzando. 
Si tratta perciò di vivere la morte dell’io, che non significa il suicidio o la morte fisica ma la negazione impossibile della possibilità dell’io, poiché entrambe le alternative conducono a una medesima conclusione sfavorevole. 

La morte dell’io infatti, siccome è presente in entrambe le alternative riportate, prende posto esattamente in mezzo ad esse, sopra la parte di foglio sotto cui scorre la tessera del cassetto. 
Notiamo la tragica raffigurazione di una **lapide** davanti a cui si apre una **fossa** rettangolare, ovvero la **tomba** dell’io, come viene testimoniato sulla pietra funebre. 
La **croce latina nera** sotto la scritta “io”, rimanda alla morte e al legame con la tradizione cristiana a cui Kierkegaard era devoto. 

Da notare che la tomba è aperta, come a mostrare chi si trova tragicamente in quella fossa: la disperazione infatti consiste nel **partecipare** alla morte dell’io e osservare interiormente questa stessa malattia mortale. Lo **sfondo rosso** popolato da fulmini accentua la tragicità della scena, la quale è stata sintetizzata in un piccolo **quadretto** appeso alla parete legnosa del mobile, come ad adattarsi ad un oggetto d’arredo.

## …e la sua nascita
In quanto sintesi di **necessità** e **libertà**, l’io vive la disperazione a causa della mancanza proprio di queste due componenti: per poter vedere l’illustrazione inerente a ciò, occorre abbassare il cassetto di sinistra e osservare i due **personaggi bianchi** incastonati negli scomparti del mobile, sotto la scritta _“disperazione”_.
•	La mancanza di libertà è incarnata nell’uomo bianco di sinistra, il cui viso è composto da una **serratura** e un’espressione triste: il personaggio è legato a dei lacci, come a soffrire la sua condizione di **cagione**. Kierkegaard infatti sostiene che per evitare la disperazione bisogna trovare una possibilità, la quale diventa in un certo senso vitale. 
Quell’uomo deve trovare delle possibilità che lo **liberino interiormente**, cioè una chiave che apra sé stesso (serratura in viso) a una condizione migliore, la libertà.

•	La mancanza di necessità è invece a destra, incarnata in un misterioso personaggio **dubbioso**, come smarrito nelle stesse possibilità: Kierkegaard afferma che disperarsi significa rifugiarsi in possibilità che **moltiplicano sé stesse**, cioè possibilità fantastiche e impossibili in ogni modo. 
Le illimitate possibilità ingoiano l’io, smarrendolo nella mancanza di necessità poiché è come se tutto diventasse possibile (non c’è più necessità). 
Lo smarrimento si esprime nell’aria dubbiosa dell’uomo bianco e le infinite possibilità si concretizzano nei **punti di domanda** intorno, che ora hanno anche invaso il **volto** di quello stesso uomo.

Tutti i personaggi raffigurati in questa parte di disegno sono di color bianco in quanto incarnano l’io, non l’uomo nel senso carnale di concretezza. 
Diciamo quindi che l’omino bianco è il solito personaggio, cioè l’io posto di fronte a diverse situazioni.

## Estetica o etica?
Passando all’altra metà del mobile, iniziamo a parlare del rapporto uomo-mondo risolto nella famosa teoria degli **stadi dell’esistenza**: in questo ambito, il sentimento dominante è l’angoscia e non più la disperazione; inoltre a testimoniare la relazione con il mondo è presente un **mappamondo** che si adatta all’arredamento del mobile. 
Il sistema del cassetto sintetizza esaustivamente la teoria degli stadi dell’esistenza: per Kierkegaard ci sono due tipologie di vite da poter vivere in cui una esclude l’altra in quanto tra di esse vige un salto. Queste alternative di una possibilità vengono chiamate “vita estetica” e “vita etica”.

•	La **vita estetica** è rappresentata dal disegno sulla parte bassa del cassetto, quella che ci viene rivelata se la tessera viene fatta traslare verso il basso.
La vita estetica infatti prende forma per mezzo della figura del **Don Giovanni** il quale si affida a cambiare continuamente donne: l’esteta è colui che secondo Kierkegaard è alla continua **ricerca del nuovo**, dell’inusuale e del diverso e che non tollera minimamente la ripetizione, il quotidiano e il comune.
Per questo si tratta di una **scelta di non scegliere** che porta allo sconforto: il Don Giovanni si rende conto che in quel continuo circondarsi di amanti non trova la donna giusta, la scelta definitiva che lo conduce alla felicità. 
Difatti, per Kierkegaard è questo lo stadio più basso della vita e come tale la statuetta del Don Giovanni chiusa nel cassetto è **bronzea** e con lei pure lo sfondo. Il Don Giovanni sta abbracciando due **figure femminili** a sintetizzare ciò che abbiamo appena detto e sul suo piedistallo viene riportata la scritta _“estetica”_. 
Osservando attentamente, appena a destra della statuetta bronzea, fuori dalla tessera del mobile, si trova un **libro** inserito in uno scompartimento del mobile: la copertina riporta il titolo “**Diario di un Seduttore**” in cui il filosofo esprime il concetto di vita estetica e vita etica per mezzo del protagonista del romanzo, Johannes, il quale si impegna nel ricercare i piaceri più appaganti (etica).



•	Spingiamo ora la tessera verso l’alto: si osserva la **statuetta d’argento** riguardante la **vita etica**. 
In virtù dello sconforto dinanzi a una scelta di non scegliere, si compie quel salto verso la vita etica che in contrapposizione con il Don Giovanni, viene sintetizzata nella metafora del **marito nel matrimonio**. 
Quest’ultimo sceglie la donna amata e questa scelta è una vera e propria **scelta assoluta**, cioè una scelta che si riconferma di giorno in giorno in quanto è la sposa a condurre quella felicità duratura e assente nella ricerca del “diverso” del Don Giovanni. 
Gli sposi si ergono sopra un piedistallo con la scritta _“etica”_.

## Il coltello del peccato
Abbassando la tessera della vita etica, si scorgerà un **coltello sanguinante**: è questa l’iconografia del **peccato** a cui ogni uomo giunge con la propria consapevolezza. 
Kierkegaard si sofferma su come l’uomo che compie la scelta assoluta (etica) identifica sé stesso nella sua stessa storia e come tale ne riconosce anche gli sbagli e i peccati. Questo è l’ultimo gradino della vita etica, poiché l’uomo rendendosi conto di vivere nel dominio della **non-verità**, si affida alla vita religiosa rappresentata nella bacheca vitrea assieme a tutto il “dominio religioso”. 

Da notare che la faccia a metà delle due parti del mobile esprime anche il **disagio** dinanzi a quel coltello sanguinante, poiché la posizione delle pupille suggerisce che essa lo sta guardando e temendo in un certo senso. 
Infine il coltello pende dalla sovrastante bacheca grazie a una **corda** che proviene da una **cavità a forma di occhio**, contenuta dietro il vetro sopra: è come se il passaggio alla vita religiosa, avvenga seguendo quella stessa corda da cui pende il coltello e si verifica solamente se **io vedo** (occhio) il mio peccato nella mia storia e mi identifico con esso.

## Il balzo verso la vita religiosa
Saliamo verso quell’ambiente **isolato** e conservato dietro la **vetrina** in cima al mobile: per giungere alla così detta **vita religiosa**, Kierkegaard parla di compiere un vero e proprio **balzo**, oppure salto. 

Prima di tutto osserviamo la **statuetta religiosa aurea**: essa incarna la vita religiosa, intesa come salvezza ultima e come tale dorata. I due personaggi rappresentati sono **Abramo e Isacco**, protagonisti della cultura cristiana e dell’episodio secondo cui il padre (Abramo) debba uccidere il figlio (Isacco) per ordina divino; per ovvi motivi il personaggio barbuto di sinistra, cioè Abramo, sta alzando la **spada** in segno di minaccia nei confronti del personaggio chinato a destra, ovvero Isacco. 
Con questo Kierkegaard parla di vita religiosa come paradosso e scandalo per diversi motivi, ma sicuramente quello più importante è la totale “sospensione della morale”.

## Lo scandaloso richiamo della fede
Il paradosso della fede e del cristianesimo è la **sospensione della morale**, vale a dire la sospensione di tutti i principi morali al fine di perseguire il **verbo religioso**: e qui comprendiamo il ruolo di Abramo che vuole sacrificare immoralmente Isacco per ordine di Dio. 

Questo scandalo viene esaltato dall’illustrazione pendente dall’alto, a sinistra della statuetta aurea: si tratta di un **medaglione** della croce latina che presenta una **crepa** nel mezzo, come a richiamare iconograficamente quello stesso paradosso. 
D’altro canto, appena sotto il medaglione spunta una **mano che regge un cuore rosso**: questa è la morale, che per poter essere vista correttamente richiede un ribaltamento di 180°del foglio, cioè un capovolgimento del dominio religioso conservato nella bacheca in quanto il comando divino, pare essere l’opposto del verbo morale (nel racconto di Abramo e Isacco). 

Inoltre la scritta _“morale”_ riportata a coronamento del cuore rosso pare essere **illeggibile**: a prima vista, la scritta sembra essere stata realizzata per essere letta sottosopra ma se il figlio viene ribaltato ci si rende conto che essa è nuovamente impossibile da leggere poiché scritta da destra verso sinistra. 
In conclusione, lo **scandalo della fede** è che nel suo dominio la morale è sospesa, incomprensibile e illeggibile e la scritta appena spiegata traduce in modo tecnico proprio questo.

## La bolla di un rapporto assoluto con l’assoluto
Spostiamoci verso destra e osserviamo un ambiente ancora più isolato di tutto quello che abbiamo visto fino ad ora: una vera e propria **bolla** in cui due personaggi bianchi prendono posto; si tratta della **fede** per Kierkegaard. 

Il pensatore danese ritiene che la fede non è un concetto generale ma un **rapporto assoluto con l’assoluto**, cioè un rapporto **privato** che collega l’uomo vissuto nella non-verità, con l’assoluto, cioè Dio (la verità). 
Non a caso la fede è l’opposto del peccato e come tale è ciò a cui si giunge rendendosi consapevoli di “quel coltello” che è proprio. 
I due personaggi sono rappresentati **incolori** poiché il rapporto con Dio è fuori dallo spazio e dal tempo, nonché isolato nella singolarità (impossibile pensare che avvenga in compagnia) e quindi in quella stramba bolla bianca. 
Il **fedele** è l’io che si rivolge a **Dio** e quindi come abbiamo detto è anche raffigurato bianco come i casi precedenti; la figura sopra il piedistallo della _“fede”_ è Dio e al suo braccio steso si lega una corda, legata inferiormente all’ancora accennata all’inizio, poiché quel rapporto assoluto chiamato fede è l’unica ancora di salvezza nell’esistenza umana. 

Infine il **punto di domanda** indica che la morale possa essere sospesa in virtù di quella relazione intima con Dio solamente se anche solo si viene investiti dal **dubbio** di doverla sospendere e dover conseguire il verbo divino. 
Di conseguenza per Kierkegaard la certezza di intraprendere la strada della fede nasce dall’incertezza di sospendere le norme morali: la fede è quindi **certezza angosciosa**.

## L’eterno nella sabbia del tempo
Manca un ultimo elemento da specificare e si tratta della **clessidra** posta all’estremo destro della bacheca di vetro: essa incarna il concetto di **eternità nel tempo**, ovvero l’attimo in cui si vive l’isolato rapporto con Dio. 
La clessidra incarna lo **scorrere del tempo**, che quindi è la sabbia stessa ma se si osserva attentamente l’illustrazione si scorge il **simbolo rosso dell’infinito** nel mezzo della clessidra. 
In questo caso si tratta di un infinito accostato al tempo e come tale eterno: bisogna tener presente che Kierkegaard considera uomo e Dio separati, dove il primo è peccato e non-verità mentre il secondo è verità e la sua ricerca non ha portato l’uomo ad alcun fine.


 
Il concetto di eterno nel tempo finito risiede nella considerazione di Kierkegaard del cristianesimo come un **fatto storico**, sicché esso non ha testimoni privilegiati e la sua storicità si verifica ogni volta che l’uomo vive l’attimo del rapporto assoluto, ovvero la fede. 
Ecco che si spiega il simbolo rosso eterno che si inserisce nello scorrere del tempo, nella storia.

                                                                                                                                                                       ___Alessandro Beffasti___


