# <span className='nietzsche'>NIETZSCHE</span>: IL FILOSOFO DEL CAOS

Una delle prime personalità a mettere in crisi le certezze filosofiche della civiltà occidentale, fu il pensatore tedesco **Friedrich Wilhelm Nietzsche**, uno dei filosofi più importanti dell’intera storia del pensiero.

La filosofia di Nietzsche è infatti rivolta verso una radicale critica alle credenze basilari della cultura d’occidente e che pone quindi le fondamenta per la così detta “**crisi della razionalità**” (portata allo stremo dall’inconscio di Freud e dalla relatività di Einstein). Per questo il filosofo viene annoverato tra i più grandi “**maestri del sospetto**” e per lungo tempo la sua filosofia è stata interpretata erroneamente come il pensiero arcaico e fondatore della futura **ideologia nazista**.
Illuminando infatti da dietro il foglio la mente di Nietzsche si potrà osservare una **svastica** che si scioglie, ovvero simbolo della **denazificazione** secondo cui il pensiero riguardante il “superuomo” (che dopo vedremo) viene distaccato da qualunque intento politico: la mente di Nietzsche in questo senso viene denazificata.

## La divisione in fasi e la mancanza di monopolio interpretativo

Quello di Nietzsche è sempre stato considerato un pensiero difficilmente interpretabile, soprattutto per la divisione nelle **quattro fasi** del suo filosofare e la mancanza di un monopolio interpretativo per comprenderle in virtù di un’unità filosofica.
Nel disegno questa caratteristica generale viene riportata in forma congeniale, traducendo l’interpretazione filosofica in **osservazione figurativa**: l’illustrazione è divisa infatti in **quattro parti** leggibili circolarmente (mantenendo dritto il foglio sinistra in basso, sinistra in alto, destra in alto e destra in basso).
Per organizzare efficacemente la lettura del disegno, anche la sua analisi sarà divisa in quattro grandi paragrafi, uno corrispondente ad una fase.
La divisione dei quattro riquadri è netta e pare frantumare il pensiero di Nietzsche in quattro differenti parti, l’una indipendente dall’altra e perlopiù tutte capovolte in direzioni diverse.

Quello delle parti capovolte e indipendenti rimanda alla **mancanza di monopolio interpretativo**: il disegno non può infatti essere osservato in un’unica posizione ma deve essere **capovolto** per poterlo analizzare in diverse prospettive, esattamente come il pensiero di Nietzsche deve essere letto e interpretato tenendo a conto un mutare di visioni.
Seguendo l’ordine circolare di lettura, ogni volta il foglio deve essere girato di 90 gradi verso destra e il punto di inizio di lettura è proprio il passaggio dalla testa di Nietzsche al primo riquadro (alle sue spalle).
Al termine dell’analisi del disegno, il foglio avrà compiuto un giro **antiorario** completo che rimanda all’eterno ritorno (circolarità del tempo, come vedremo nel terzo riquadro): dopotutto l’ordine di lettura dei riquadri corrisponde alla **carriera filosofica** dell’autore e quindi anche al suo vissuto, dove cronologicamente distinguiamo comunque quattro periodi; lo stesso Nietzsche si autodefinì il “**primo nichilista d’Europa**” (e dopo vedremo di cosa si tratta), prossimo ad accettare l’eterno ripetersi della vita, sottinteso nel disegno.

Infine c’è da precisare che l’impostazione del disegno vuole non solo specificare la difficile interpretazione della filosofia nietzschiana ma anche la visione che il filosofo ha del mondo (coincidente con quella di Schopenhauer): per Nietzsche il mondo è caos, dolore e illogicità ed effettivamente il disegno ha una prospettiva iniziale molto caotica, tutto sottosopra rispetto ad altro.
Dopotutto fu proprio Nietzsche ad essere soprannominato il “**filosofo del caos**” e questa impostazione traduce artisticamente il caos proprio del pensiero e della personalità di questo grande filosofo.
Per quanto riguarda la sua **follia**, ad essa non si fanno cenni nel disegno in quanto deve essere considerata come un carattere a sé stante e irrilevante per la lettura di Nietzsche e del suo pensiero.

# Il primo riquadro: il periodo giovanile

La lettura della **prima parte** avviene roteando il foglio di 90 gradi come abbiamo già specificato e l’illustrazione va visualizzata **da sinistra verso destra**, seppure la luce di quella particolare lanterna a forma di occhio corre nel verso opposto.
I punti fondamentali di questa parte sono l’arte a regola di indagine, la distinzione tra apollineo e dionisiaco e la storia.

## Apollineo e Dionisiaco: rifiuto e accettazione di un mondo caotico

Nella prima fase del pensiero nietzschiano l’**arte** è utilizzata come strumento di indagine; in particolare nello scritto “**Nascita della tragedia**”, il filosofo tedesco utilizza l’arte antica come spia rivelatrice della civiltà occidentale presente, decretandone la natura metafisica.
Questo nel disegno è rappresentato chiaramente dalla scritta “arte” posta sullo sfondo giallo, come se fosse “**sfondo di indagine**”.
Sulla distesa gialla si staglia la traduzione figurativa della distinzione fondamentale tra **apollineo e dionisiaco**: quest’ultimi sono due **impulsi artistici**, tipici dell’arte greca.

L’apollineo nasce inizialmente come conseguenza del dionisiaco al fine di sublimare il dramma della vita ed esso si concretizza nell’arte **scultorea** e nella **poesia epica**: l’apollineo si incarna nella **statua** marmorea di **Apollo** che nel disegno è la prima da sinistra, retta al di sopra di un **libro** e una **pergamena** di poesie. _“Apollo”_ è scritto sul basamento marmoreo della statua, raffigurata con arco, frecce e impugnante una corona stilizzata.

Il dionisiaco invece è ciò che contraddistingue la sensibilità greca, ovvero vivere e percepire il dolore della vita: si tratta di quell’impulso spirituale concretizzato nella **musica** e nella **poesia lirica**.
La personificazione del dionisiaco è lo stesso **Dioniso**, rappresentato con un manto blu e nelle sembianze di uno spirito fuoriuscente dalle corde di una lira (musica greca) e sovrastante il testo di un **componimento lirico**.
La scritta _“Dioniso”_ è riportata sulla lira, dalle cui corde fuoriescono anche delle note musicali.

Questi due spiriti della cultura ellenistica, fungono da rifiuto e accettazione del dramma della vita: l’apollineo è la scelta di rinuncia e **fuga** dal mondo, mentre il dionisiaco accoglie l’alternativa di **accettare** la vita così com’è.
Ecco che sotto i rispettivi impulsi artistici è rappresentata la rispettiva scelta: sotto l’apollo marmoreo è raffigurato un **mondo diverso**, colorato con **colori negativi** rispetto a quelli vicini (ovvero il rosa e arancio, negativi rispetto al verde e blu), quindi del mondo originale; la **porta** raffigura il vero e proprio atto di fuggire e rifugiarsi in un esistere diverso dal dramma reale.
D’altro canto sotto la lira del dionisiaco è presente un **mondo reale** e come tale accettato: non presenta infatti deformità né cambi di colore.
Nietzsche stesso privilegerà l’atteggiamento dionisiaco, caratteristico del superuomo: la **coppa di vino** di Dioniso è infatti innalzata verso il terzo riquadro, quello inerente proprio al superuomo.

## La bilancia della tragedia attica

In un secondo momento dalla nascita dell’apollineo e del dionisiaco, essi hanno riconosciuto un **equilibrio** considerato come un perfetto rapporto tra loro stessi: l’armonia di cui si parla è quella tipica della **tragedia attica**, rappresentata sotto forma di **bilancia** nell’illustrazione.

Apollo e Dioniso si ergono al di sopra di due **piatti** di una bilancia, collegati con corde a una struttura a forma di **facciata diroccata di un tempio greco**, caratterizzato dalla scritta “tragedia”; l’apollineo e il dionisiaco raggiungono quell’equilibrio spirituale che si traduce con la resa del dionisiaco in scena teatrale, riproposto come **equilibrio statico** della bilancia nel disegno.
Il tempio diroccato ha puramente funzione di rimando all’arte greca, nonché al **dramma della vita** e la sua insegna esalta ciò che abbiamo appena detto e ribadito ulteriormente dalla presenza di due **maschere** teatrali nel timpano triangolare.
Le **nuvole** e il **vento** hanno puramente funzione decorativa e di sfondo, anche se da una parte accentuano il legame tra arte e mondo reale.

Col passare del tempo questo equilibrio tramonterà, privilegiando l’apollineo e mistificando l’esperienza della drammaticità esistenziale: con questo si spiega anche la presunta **decadenza della civiltà occidentale** su cui Nietzsche vuole porre l’attenzione, desiderando l’alba di una nuova tragedia attica presente.

## La storia al servizio della vita

Correndo verso destra tuttavia bisogna parzialmente mutare tipologia di lettura, guardando così ora il disegno da destra verso sinistra, coerentemente con la luce della particolare **lanterna**.
Quest’ultima è la **visione della storia** ed essa deve essere posta al servizio della vita: dopotutto questo concetto riassume ciò che Nietzsche ha fatto con l’apollineo e il dionisiaco, dove la storia greca di questi due spiriti antichi viene usata per esplicitare la decadenza di una civiltà presente.

Per le ragioni appena citate è il **lume giallo** della lanterna a fungere da **sfondo** per l’illustrazione del rapporto apollineo-dionisiaco, mentre la lanterna stessa è sorretta da un **mappamondo** con la scritta rossa _“vita”_: da una parte esso è il medesimo mondo accettato dall’atteggiamento dionisiaco e quindi il mondo occidentale che spiega la sua decadenza con la storia, per altro indicandone il raggio luminoso; d’altro canto è diretto rappresentante del dramma della vita presente che vive nel mondo e che ancora una volta, usa la storia come strumento al suo servizio.
La lanterna, come si potrebbe immaginare è invece colei che illumina la storia stessa (come testimonia la sua scritta) e l’**occhio** da cui fuoriesce il lume è l’osservazione al passato e la sua considerazione.

## Le tre lenti del rapporto con la storia

Per poter comprendere in che modo bisognerebbe guardare al passato, Nietzsche amplia una vasta critica allo **storicismo** e allo storio-grafismo accusandoli di un eccessivo attaccamento alla storia che compromette la potenza creativa nel presente.
Per questo il filosofo rifiuta tre rapporti con la storia, considerati separatamente sbagliati: la storia monumentale, antiquaria e critica, riportate nel disegno come lenti usate dall’occhio dell’interpretazione storica per osservare il passato.

• La lente **<span style={{color: 'green'}}>verde</span>** è la storia **monumentale**, ovvero chi guarda al passato riconoscendovi **speranzosamente** (color verde) maestri e **modelli** da seguire che chiaramente non scorge nel presente.
La **mano** con l’indice alzato è simbolo di **saggezza** e quindi esempio ma con un **orologio** affiancato diviene modello che sfida il **tempo**, quindi esempio passato ammirato nel presente.

• La lente **<span style={{color: 'red'}}>rossa</span>** è la storia **antiquaria**, propria di chi guarda al passato con **amore** (color rosso) e fiducia, tanto da riconoscersi frutto di una tradizione storica: inutile dire che questo amore verso ciò che è avvenuto si concretizza nell’iconografia di un **cuore**.

• La lente **<span style={{color: 'blue'}}>blu</span>** è la storia **critica**, vale a dire un rapporto **malinconico** (colore blu) tra uomo e passato, secondo cui il primo vuole slegarsi definitivamente dal secondo, percepito come un **peso**: di conseguenza il peso blu dall’espressione malinconica posto sulla **bilancia** acquista pienamente il suo significato.

Nietzsche specifica che queste tre visioni sono **errate separatamente**, ma se **fuse assieme** vanno a costituire lo sguardo più corretto che ci sia nei confronti del passato: per questo il raggio luminoso che funge da sfondo per l’illustrazione precedente (che quindi è anche raffigurazione del concetto di storia), viene **filtrato** da tutte le tre lenti variando talvolta persino tonalità di colore tra un vetro e l’altro.

# Il secondo riquadro: il periodo illuministico

Giungiamo a ribaltare il foglio nuovamente di 90 gradi verso destra e ad analizzare così il riquadro del **secondo periodo**, quello **illuministico** in cui l’arte viene completamente svalutata e posta quindi sotto un giudizio negativo da parte della **scienza** elevata a strumento di analisi, come testimonia lo scritto “**Gaia Scienza**”.

Il metodo **genealogico** usato da Nietzsche, porta il pensatore a estirpare alcune credenze secolari della civiltà occidentale a partire dalle loro radici, come accade nello scritto “**Umano, troppo umano**”: si tratta infatti del periodo del filosofare nietzschiano più critico e **distruttivo**, la cui “vigorosità” è espressa dalla scelta dello **sfondo rosso**.

## La bara di Dio e la frattura tra ciò che era e ciò che sarà

Il punto più importante della seconda fase del pensiero di Nietzsche è l’inquietante riflessione sulla **morte di Dio**, considerato personificazione delle certezze ultime dell’uomo e prospettiva oltremondana (fuga dal mondo).

Quella di Dio è una morte rappresentata sotto forma di una **bara chiusa** che si distanzia dalla reale morte di Dio nella cultura cristiana, vale a dire in croce. Ovviamente l’illustrazione evidenzia il carattere laico di quella morte, intesa come fine di un’illusione metafisica millenaria e che ha quindi ben poco da spartire con la cristiana crocifissione e decreta quindi l’assenza di Dio nella filosofia nietzschiana (seppure la piccola croce latina rimanda al suo culto, criticato dal filosofo).
Inoltre l’iconografia non presenta **nulla che rimanda a possibili spiegazioni** avanzate dal filosofo tedesco a favore della dimostrazione della morte di Dio; ogni sua dimostrazione è superflua poiché la realtà stessa intesa come “esistenza caotica”, porta necessariamente con sé una sdivinizzazione.

La bara al centro con appunto la scritta _“Dio”_ **divide a metà** il riquadro, provocando sopra di sé una **frattura** che separa “**ciò che era da ciò che sarà**”: questa affermazione non deve essere intesa da un punto di vista storico ma da un punto di vista **filosofico-concettuale**.

La morte di Dio è infatti presa di consapevolezza intellettuale e non drammatico evento storico, secondo cui l’abbandono dell’idea riguardante l’esistenza di una divinità conduce ad ulteriori consapevolezze che distruggono altre credenze millenarie (ciò che era) e nel frattempo individuano la parte costruttiva del pensiero nietzschiano (ciò che sarà).
Le “**nuove formulazioni concettuali**” sono anticipate con il loro terreno fertile nella parte a sinistra, confinante con il terzo riquadro, mentre la “componente distrutta” è nella parte destra.

## Il baule dei valori e la figura dell’asino

Per cominciare, si analizza ciò che è **prima** della bara (osservando da destra verso sinistra): abbiamo un baule che brucia e un asino.

Il **baule tra le fiamme** riporta la scritta _“valori”_ e viene consumato dal fuoco: si tratta dei **valori legati all’immagine di Dio** ed elevati a perfezioni da contemplare, ma ora svalutati come delle vere e proprie illusioni metafisiche. Il baule quindi brucia in concomitanza con la morte dell’origine dei valori che esso stesso contiene, quale Dio.
Proprio perché portatore di questo concetto, il baule si ripresenta all’angolo basso destro nel quarto riquadro, in cui i così detti “idoli etico-religiosi” riconoscono definitivamente il loro perire (ma questo lo vedremo dopo).
Inoltre bisogna ricordare anche il suo ruolo nell’evocare l’**autosoppressione della morale**, secondo cui al valorizzare l’onestà profetizzata dalla morale cristiana si è giunti ad opprimere gli stessi valori di stampo cristiano-platonico.

D’altro canto, tipico del periodo illuministico di Nietzsche è l’utilizzo dei due momenti del “**metodo critico e storico-genealogico**” che eleva il “**sospetto**” a regola di indagine, tramite cui i valori che stanno ardendo nel baule ligneo vengono prima fatti risalire alla propria origine storica (e quindi la confutazione della loro eternità) e in seguito criticati come prodotti di interessi vili (e quindi la confutazione della loro assolutezza). Il baule quindi riprende anche il metodo critico più in generale (o meglio l’oggetto del metodo critico), ma non sicuramente i due momenti procedurali appena spiegati i quali sono metodologia del pensiero di Nietzsche e non il pensiero stesso, trattato appunto nel disegno.

L’**asino** invece è espressione del rifiuto di qualunque **surrogato di Dio**, la cui simbologia veniva utilizzata proprio in questa funzione dall’ateismo ottocentesco.
Dio è morto e non deve essere in alcun modo sostituito da un ulteriore idolo eterno e consacrato.

## La fine del dualismo platonico e del mondo vero

Un’altra personalità nelle mire di Nietzsche e secondo la sua visione anch’esso responsabile dell’affermazione dell’apollineo sul dionisiaco è **Platone**: quest’ultimo è artefice di un pensiero al quanto svalutativo nei confronti del mondo reale vale a dire la credenza del **mondo vero**, il così definito da Platone “Iperuranio” sede delle idee, enti eterni e assoluti che plasmano le cose del mondo concreto.
In Platone si legge quindi un **dualismo** che secondo Nietzsche deve essere in alcun modo seppellito assieme al platonismo stesso in quanto si tratta ancora una volta di fuga dal dramma della vita.

Nel disegno il tutto è reso dalla presenza di **due mondi**, caratterizzati da colori **leggermente differenti**: il così detto “mondo vero” reputato come una contrastante credenza all’accettazione dionisiaca del mondo è figurato a destra, nell’atto di **dissolversi**; mentre il mondo concreto è un semplice globo colorato con tonalità più chiare (rivalutazione) ed è raffigurato a sinistra rispetto alla bara di Dio.
La fine del mondo vero rappresenta non solo il termine di un illusorio dualismo, ma anche la rivalutazione del nostro stesso mondo, che seppure è caos e imperfezione va accettato così com’è nelle credenze di Nietzsche (dionisiaco).

## La filosofia del mattino: il terreno fertile per “l’Übermensch”

Spostando quindi lo sguardo verso sinistra, rimangono da chiarire il significato del **quadro** e del **piccolo personaggio** sopra il globo terrestre: si tratta della “filosofia del mattino” e dell’anticipazione del superuomo, definito da Nietzsche più nello specifico “Übermensch”.

La **filosofia del mattino** considera la vita come un’indefinita transitorietà e come libera sperimentazione, svincolata da ogni illusione metafisica e **aperta alla creazione** di nuovi valori prodotti dal superuomo.
Il concetto di “**mattino**” proprio di questa filosofia è reso nel quadro in basso a sinistra, nella quale si prospetta un paesaggio all’**alba**, la cui luce esalta la sagoma oscura di un **viandante**; esso è lo spirito libero ossia colui che grazie alla scienza riesce nell’atto di emanciparsi dai vincoli passati e celebrare l’atmosfera creatrice della filosofia del mattino.
Non a caso il viandante è protagonista del “**racconto dell’uomo folle**”, ricco di simboli significativi in cui si drammatizza la morte di Dio.

È proprio su questo **terreno fertile** che si annuncia l’avvento del **superuomo** e della sua libera progettazione dell’esistenza: quest’ultimo seppure è protagonista del riquadro successivo, ricopre un ruolo definibile anticipatorio nell’illustrazione del periodo illuministico.
Esso si erge, quasi come un dio, al di sopra del mondo reale e concreto: da una parte questo simboleggia l’**accettazione** dionisiaca del dramma che contraddistingue quel mondo stesso e necessaria nella definizione dell’Übermensch; d’altro canto il superuomo pare assumere il ruolo di dio ma è importante specificare che esso non ha ruolo di dio ed infatti il rimpiazzamento sta nel fatto che ora i valori metafisici-eterni sono andati perduti con la morte di Dio e il nuovo **libero creatore** di valori non è più una qualunque divinità eterna ma il superuomo stesso.
A testimonianza di ciò che abbiamo appena detto, sopra la stilizzata figura dell’Übermensch sono presenti un **martello** e una **chiave inglese**, cioè strumenti di creazione e fabbricazione (che ora produrrebbero simbolicamente valori).

# Il terzo riquadro: il periodo di Zarathustra

La continuità tra seconda e **terza fase** del pensiero di Nietzsche si configura nell’evitare di girare nuovamente il disegno: si è giunti alla componente **costruttiva** della filosofia nietzschiana, espressa nell’opera più famosa del pensatore tedesco intitolata “**Così parlò Zarathustra**” in cui il filosofo si impegna di trattare il tema del superuomo con tutte le sue caratteristiche tramite le parole dell’antico profeta persiano **Zarathustra**, privilegiato come primo genio nella storia a individuare l’errore della morale (Zarathustra non è pertanto il superuomo ma colui che ne chiarisce i caratteri).

Non a caso in primo piano, una **figura barbuta** pone una mano sul margine del disegno con le dita fuori dai contorni: è proprio Zarathustra, illuminato da dei contorni gialli e indicante il resto dell’illustrazione sovrastante, vale a dire **illustrare da fuori** del pensiero ciò che si vede.
Il riquadro è **azzurro**, colore opposto al rosso in quanto contrastante con l’atteggiamento distruttivo della fase precedente.

## Cammello, leone e fanciullo: l’inaugurazione dell’oltreuomo

Il primo discorso di Zarathustra è intitolato “**Le tre metamorfosi**” in cui Nietzsche utilizza tre simboliche figure per poter spiegare la genesi e senso del superuomo (una libertà che libera sé stessa): il **cammello**, ovvero l’uomo che soffre il peso della tradizione; il **leone** è invece l’uomo libero dai vincoli dell’etica e della metafisica; infine il **fanciullo** è il superuomo, o meglio l’**Übermensch**.
Nel disegno queste figurazioni si possono leggere dal basso verso l’alto, dove il **capello biondo** e l’**occhio azzurro** dell’Übermensch costituiscono la coincidenza tra quest’ultimo e il fanciullo stesso.

Tuttavia, Nietzsche chiarisce di come in realtà bisognerebbe parlare di “**oltreuomo**” più che di superuomo (si tratta per altro del reale significato della parola tedesca _“Übermensch”_ riportata sulla **fascia** della veste azzurra del personaggio in questione).
Difatti il superuomo è un concetto filosofico che Nietzsche utilizza come concretizzazione di un soggetto dove si incarna il suo pensiero: esso vive sicuramente in un “oltre futuro”, cioè al di là anche di ogni tipologia di uomo (o meglio di essere antropologico) e per questo il fanciullo nelle vesti dell’oltreuomo ha diverse caratteristiche che lo **distanziano da un classico essere umano**.
La sua **carnagione bianca** indica di come esso non sia carne e ossa ma pensiero filosofico, mentre le sue mani sono poste in maniera errata ma apparentemente tale errore non è visibile: il **pollice** è rivolto verso l’osservatore seppure il palmo della mano guarda verso l’alto (un vero e proprio carattere sovrumano).
Per concludere, l’Übermensch si presenta in forma identica e più dettagliata come nel secondo riquadro: con la t**unica azzurra** (in contrasto con il precedente rosso per le ragioni già spiegate) e con la classica posa di un dio (già specificato prima).

## “Sì”

Accanto alla testa dell’Übermensch è appeso un **cartello di legn**o riportante due alternative differenti, il _“sì”_ e il _“no”_; tuttavia una **spunta verde** risalta la scelta del superuomo, quella del **“sì”**.
Questo “sì” è rivolto a due proposte differenti, concretizzate nelle **mani del personaggio**: l’accettazione dell’esistenza e l’accettazione dell’eterno ritorno (che vedremo nel prossimo paragrafo).

Sulla mano sinistra è raffigurata la prima delle due proposte, ovvero quella già spiegata riguardante l’accettazione del **dramma della vita**: come abbiamo già precisato Nietzsche privilegia lo spirito dionisiaco rivolto verso l’ammissione della vita così com’è ed è la caratteristica basilare che descrive la personalità del concetto filosofico dell’Übermensch.
Sulla mano sinistra quindi c’è simbolicamente un **mondo frantumato**, ovvero la concretizzazione del _“caos”_ dell’esistenza come riporta l’insegna, accettata dal superuomo e per questo sorretta da esso.

Sulla mano destra è invece riportata la raffigurazione dell’eterno ritorno che però va analizzata a parte.

## Eterno ritorno

Sulla mano destra del superuomo è presente una **clessidra che si capovolge**: è la metafora usata da Nietzsche per indicare l’**eterno ritorno** dell’uguale, vale a dire il continuo ripetersi dell’esistenza.

Inizialmente il filosofo parla per mezzo delle parole di Zarathustra dell’eterno ritorno immaginando che un giorno al lettore, venga fatta una **proposta** al quanto insolita da parte di un diavolo: vivere il ripetersi eterno di ciò che è già stato vissuto.
Ecco che la figura del **demone** sbuca dietro la clessidra roteante ed accanto ad esso un **punto di domanda** in segno di proposta rivolta all’Übermensch la cui accettazione contraddistingue l’esistenza stessa del superuomo. Questo spiega perché il personaggio sorregge con le due mani quei due elementi spiegati fino ad ora: si tratta di un segno di accettazione che gli uomini normali non accoglierebbero.

Per poter comprendere però la presa di coraggio nell’accettare l’eterno ripetersi di un’esistenza caotica e sofferente, Nietzsche utilizza il discorso intitolato “**la visione e l’enigma**”: con le parole di Zarathustra, il filosofo immagina una visione del profeta persiano basata sull’orrida scena di un **pastore dormiente** che al risveglio si ritrova con un **serpente in gola**, raffigurato sotto la clessidra retta dall’Übermensch.
Il serpente nero è simbolo di eternità ed infatti il suo corpo si avvinghia a formare il **simbolo dell’infinito**.
La presa di coraggio nell’accettare l’eterno ritorno è la stessa che il pastore deve compiere per liberarsi dal serpente: si tratta di morderlo talmente forte da separare la testa in gola dal corpo ondulato e sputare in seguito il capo del rettile. Nella visione di Zarathustra questo avviene e la conseguenza è il sorriso lucente del pastore svincolato dalla sofferenza condotta dal serpente, coincidente con la libertà percepita e vissuta dal superuomo.
La **testa di quel serpente** non è solo rappresentata vicino all’immagine del pastore (che rappresenta però un momento a priori rispetto all’espulsione di quella stessa testa) ma anche come pendente dal cartello del “si”, in quanto il morso significa dire coraggiosamente “sì” all’eterno ritorno.
Inoltre la bocca del superuomo è sporca di **sangue** come a concludere che sia stato proprio lui metaforicamente a compiere quel coraggioso morso alla testa del rettile nero.

Possiamo quindi dire che tutto il riquadro è volto a chiarire le **caratteristiche dell’Übermensch**, o meglio ciò che esso accetta ma non proprio tutte come vedremo nell’ultimo periodo.

# Il quarto riquadro: l’ultimo Nietzsche

Siamo giunti ad analizzare il quarto e **ultimo riquadro**, la cui lettura è solamente possibile ruotando questa volta il foglio di 90 gradi verso destra.
L’ultimo periodo del filosofare nietzschiano è caratterizzato dalla grande quantità di tematiche affrontate ed esplicitate nel disegno secondo una pura interpretazione personale: esse si susseguono in un **percorso ideologico** che si origina dal quadro di un crepuscolo e termina in un’area circondata da volti osservanti.
In ordine infatti si procede affrontando il crepuscolo degli idoli etico-religiosi, la morale, il nichilismo, la volontà di potenza e il prospettivismo, chiariti nelle opere scritte da Nietzsche e intitolate “Al di là del bene e del male”, “Genealogia della morale”, “Crepuscolo degli idoli” e altre.

Per la quantità di argomenti da analizzare in così poco spazio, in molti casi si è fatto ricorso ad una **sintesi figurativa**, vale a dire far coincidere in un’unica rappresentazione più concetti.

È inoltre importante specificare che nel bel mezzo della lettura del riquadro avviene un ulteriore ribaltamento di 90 gradi verso destra che riporta dritto il disegno rispetto al profilo del ritratto del filosofo e rimanda ad un “cambio di gravità” legato ad una interpretazione personale e figurativa del pensiero di Nietzsche, quindi nulla a che vedere con il senso delle rotazioni effettuate fino ad ora.

## Il crepuscolo

Il percorso azzurro che percorre tutto il riquadro è originato dal **corso fluviale nella tela** all’estremo destro: essa rappresenta il definitivo **tramonto degli idoli etico-religiosi** in una vera e propria presentazione figurativa che prende a parola il “**crepuscolo**”.

Quest’ultima è solamente un’espressione usata da Nietzsche per confutare definitivamente la morale con i suoi valori; si tratta perciò di un tramonto immaginario e metaforico, quindi **non reale** come dimostra lo scambio di colori sulla tela del quadro del tramonto.
Esso infatti presenta innaturalmente la luce nella parte più alta del cielo e l’oscurità bluastra nella parte bassa, vicino al sole: la posizione delle luci è quindi illogica e invertita, distante dalla realtà come la metafora usata dal suo autore.

Da notare all’angolo basso in primo piano, la raffigurazione di una parte del **baule contenete i valori** e rappresentato mentre brucia nel secondo riquadro: si tratta infatti di una sconfitta definitiva nei confronti di quegli idoli legati a Dio, in quanto non sono solo etici ma anche religiosi e il baule ha appena smesso di bruciare, **lacerato dalle fiamme**.

## La morale e la sua analisi genealogica

Nietzsche, nell’introduzione all’argomento degli idoli etico-religiosi, parla della morale e dei suoi valori come proiezioni di tendenze umane e che la voce della coscienza che porta a esercitare quella stessa morale, in realtà è **proiezione delle autorità sociali** (o gregge, vale a dire dei tanti) nel singolo.
Da qui si spiega il successivo percorso del fascio blu che trapassa una **corona** e giunge ad una **cavità nell’uomo bianco** (in cui coincideranno diversi significati come vedremo).
La cavità è a forma di corona, quasi ad indicare che la antistante sagoma si incastra perfettamente se il nastro dovesse essere tirato verso sinistra: si tratta del discorso appena fatto, secondo cui la morale esercitata dal personaggio bianco (un qualunque essere umano) nasce proprio da quella cavità proiettata dalla sagoma a forma di corona, simbolo di autorità.

Per poter approfondire il tramonto della morale, Nietzsche ne rintraccia l’**origine psicologica** (psicologia considerata dal filosofo come la “signora delle scienze”), specificandone l’errore alla sua genealogia.
Il filosofo afferma infatti di come originariamente la morale era improntata su valori di forza, virtù e salute; si tratta dell’espressione di un’aristocrazia cavalleresca e racchiusa sotto il nome di “**morale dei signori**”.
Essa è raffigurata in alto nel riquadro, quasi in uno **scompartimento isolato** e con lo sfondo giallo: si può notare la figura di un **guerriero**, affiancato dalla **spada** e dallo **scudo**, simboli di onorevole forza e rimandanti ai valori della tavola vicino.
Quest’ultima presenta il titolo _“morale dei signori”_ e al di sotto i valori citati precedentemente.

Continuando con l’analisi genealogica di Nietzsche, il pensatore tedesco sostiene che con il passare del tempo nacque la così detta “**morale degli schiavi**”, la cui espressione massima è il cristianesimo: questa morale oppressiva nasce dalla classe sacerdotale, che nel corso della storia ha iniziato a covare un forte risentimento o segreta invidia nei confronti del guerriero, il quale riusciva a conseguire con successo tutti i valori di quella morale a cui inizialmente anche i sacerdoti erano rivolti (osservando però le virtù dello spirito a differenza dei guerrieri). Questo segreto sentimento di rivalsa portò a stabilire la “morale degli schiavi”, ovvero una categoria di valori opposti a quella dei signori.

Ribaltiamo di 180 gradi quindi il disegno e osserviamo l’iconografia: un **sacerdote sofferente**, osserva con **invidia** l’immagine (ora capovolta) del guerriero, mentre rimane rinchiuso in una **gabbia** affiancata da una **croce latina** in legno e da un **calice** di vino, simboli del **cristianesimo** con cui la sovrastante “morale degli schiavi” ha raggiunto la sua affermazione massima. Il carattere di sacralità è accentuato dalla presenza di due **candele**.
Rimane ancora da specificare la gabbia e la nozione di _“peccato”_, riportata sulla gabbia stessa: il **peccato** imposto dal cristianesimo è quella pistola puntata alla tempia che conduce gli uomini a non vivere la vita in condizione liberatoria bensì con un continuo senso di colpa.
Si spiega così quell’auto-intrappolarsi del sacerdote nella gabbia: viene messa a repentaglio la sua stessa **libertà** in virtù del peccato.

È importante specificare che il ribaltamento effettuato per poter leggere a pieno l’analisi genealogica di Nietzsche sulla morale, non ha niente a che vedere con il significato delle rotazioni precedenti: si tratta infatti di roteare il foglio di 180 gradi, quindi **capovolgerlo completamente** poiché i valori della morale degli schiavi (su cui si impronta l’illustrazione) sono **opposti** rispetto a quelli della morale dei signori, traducendo così il suo “opporsi” in un “sottosopra”.

## Le due accezioni del nichilismo

Procedendo con il nostro percorso azzurro, giungiamo alla figura di un **uomo bianco** con la cavità a forma di corona (il cui senso è già stato specificato nel paragrafo precedente).
L’uomo si presenta con le **mani sulla testa**, in segno di disperazione mentre osserva **Gesù in croce** con alle spalle un **mondo che si dissolve**.
Si trattano di raffigurazioni con molteplici funzioni: prima tra tutte è chiarire le due accezioni che Nietzsche dà al “nichilismo”.

Secondo una prima formulazione esso è **fuga e disgusto** nei confronti del mondo ed esso si incarna nel **cristianesimo** e nel **platonismo**: di conseguenza il numero _“1°”_ sopra la croce latina di Gesù acquista il suo pieno significato assieme al mondo dietro stante che si dissolve, vale a dire il mondo vero di Platone già affrontato nel secondo riquadro.

L’uomo bianco invece riporta sulla spalla sinistra il numero _“2°”_: secondo una formulazione più tarda, Nietzsche afferma infatti che il nichilismo esprime il sentimento di **sgomento di fronte al vuoto** causato dal perimento dei valori assoluti e eterni legati a Dio.
L’uomo (che è un uomo generico e per questo spersonalizzato e completamente bianco) si mette le mani sul capo in segno di disperazione di fronte alla “**morte di Dio**” e alla “**fine del mondo vero**”.

La complessa raffigurazione quindi esalta di come fino ad ora l’uomo bianco non è solo simbolo di proiezione della morale nel singolo ma anche personificazione della seconda accezione del nichilismo; d’altro canto invece ciò che quell’uomo osserva diventa oggetto di sgomento, o meglio oggetto dell’autentico sentimento del nichilismo (la cui seconda accezione verrà mantenuta dal filosofo) ma richiama anche la prima accezione del nichilismo stesso.
Di conseguenza, la morte di Dio per cui quell’uomo soffre non sarebbe mai stata rappresentata con la laica bara del secondo riquadro ma con la **croce latina** su cui il figlio di Dio morì, in quanto vuole anche rimandare alla **cultura cristiana** (a differenza della bara).

Il percorso procede lasciandosi alle spalle quello che Nietzsche chiama “**l’equivoco del nichilismo**”: ovvero affermare che senza quei valori eterni legati a Dio e agli idoli etici, il mondo non ha più alcun senso e che quindi quel sentimento di vuoto si protrae nel tempo (sempre chiarito dall’uomo bianco disperato).

Dal **nichilismo incompleto** al nichilismo completo
Nietzsche si esprime anche sui differenti tipi di nichilismo: esso si divide principalmente in “incompleto” e in “completo”.

Il nichilismo incompleto è incarnato ancora un’ultima volta nell’uomo dal corpo bianco: il suo senso di vuoto (per altro identificabile nella cavità che lo lacera) lo porta a stabilire nuovi idoli e a istituire nuove forme di verità, tuttavia nel disegno si è voluto giocare con il senso di “incompletezza” per cui quell’uomo risulta **cavo** non solo per proiezione dell’antistante corona, ma anche in quanto incompleto, esattamente come la **forma di nichilismo che incarna**.

La seconda tipologia è il **nichilismo completo**, cioè la grande **chiave aurea** (che come vedremo riporta principalmente in sé la raffigurazione della volontà di potenza) il cui allungamento pare essere **diviso a metà** e le due parti unite da uno **scotch**: si gioca ancora una volta sul senso della “completezza”, cioè che quella chiave è intatta e quindi completa come la sua forma di nichilismo.

Questo tipo di nichilismo è quello più autentico secondo Nietzsche ed esso si può dividere in passivo (crogiolarsi nel nulla) e in attivo (forza violenta di distruzione di antichi valori).
In particolare nel disegno la forma di nichilismo completo presentata è quella estrema dell’**attivo**, ovvero il nichilismo estremo, inteso come distruzione di ogni minima residua credenza: esso è **la fiamma accesa sul nastro blu** legato alla chiave “completa” (è infatti comunque una forma del nichilismo completo a cui figurativamente si lega), simbolo di **distruzione di valori** come ha già testimoniato il secondo riquadro con il suo baule ardente.

L’altro nastro è posto in una posizione particolare: si tratta di un cambio di gravità che in maniera congeniale descrive “l’oltre” di cui parleremo dopo.
Tuttavia ciò che si lega all’altra estremità del nastro è ideologicamente il nichilismo completo classico, ovvero la sua forma più alta che passa dal momento distruttivo a quello **creativo** (cambio di gravità): il **mattone** legato infatti è simbolo di costruttività, mentre il **martello** e la **chiave inglese** sono anch’essi strumenti che rimandano all’atto costruttivo ma in maniera più netta verso il superuomo, dal momento che nel secondo riquadro erano posti sopra di lui con i medesimi colori di adesso ed esaltavano la creazione di un nuovo senso del mondo.

## Il cambio di gravità e “l’oltre” dell’Übermensch

Continuando con l’ideale percorso, ci lasciamo alle spalle lo stato transitorio del nichilismo e giungiamo all’immagine di una **porta aperta di color verde**.
Il nichilismo infatti è il “**no alla vita**” preparatorio per il “**sì assoluto**” dell’Übermensch, la cui immagine è riportata per la terza volta nel disegno sopra lo **stipite** della porta.
Tutto questo rimanda al fatto che superare la soglia della porta significa inaugurare un “**oltre**” tipico del superuomo.
La linea d’orizzonte della **collina verde si interrompe** e con lei anche l’illustrazione del nichilismo: oltre la porta verde del superuomo **cambia la gravità** e il disegno viene riportato in prospettiva originaria, coincidente con il ritratto di Nietzsche.
Il cambio di gravità accentua “l’oltre” di cui abbiamo parlato ed è il motivo per cui il laccio del “nichilismo classico” pende secondo un'altra **forza di gravità**, ribaltata di 90 gradi.

L’iconografia della porta, la scelta del cambio di gravità e il concetto dell’oltre sono tutti legati ad una interpretazione personale e figurativa del pensiero dell’ultimo Nietzsche e soprattutto stabiliscono quel passaggio fondamentale al fine di comprendere il percorso che contraddistingue l’ultimo riquadro.
Da notare che la porta presenta una **serratura aperta** dalla chiave in primo piano, raffigurazione della “volontà di potenza”, caratteristica pilastro dell’Übermensch.

## La chiave della volontà di potenza

La porta dell’oltreuomo è spalancata grazie all’azione della **volontà di potenza**, chiave che è stata inserita nella serratura della porta del superuomo: Nietzsche teorizza le caratteristiche della volontà di potenza secondo tre differenti accezioni che contraddistinguono l’attività creatrice e l’esistenza del superuomo; esse sono rappresentate nel **sigillo della testa della chiave**, il quale è per l’appunto **tripartito**.

• La scritta _“Über”_ di colore **giallo** significa in tedesco letteralmente “**oltre**” e marchia la volontà di potenza come spinta all’autoaffermazione, all’autosuperamento della vita stessa, ad un continuo **oltrepassare di sé**: l’oltreuomo è “oltre” non solo inteso nel rapporto con le forme antropologiche esistenti ma anche per questa continua spinta oltre di sé.
Il tutto si può efficacemente riassumere nella scritta riportata.

• La parte **blu** raffigura un **pennello che buca il quadrante di un orologio**: si tratta della volontà di potenza come essenza creativa che pianifica l’esistenza in maniera del tutto libera e che allo stesso tempo completa la così detta “**redenzione del tempo**” già vista nell’eterno ritorno.
Il superuomo redime il tempo con il suo creare e con l’accettare l’eterno ripetersi dell’uguale, svincolato dal passato che non pare essere immodificabile ma soggetto anch’esso all’atteggiamento costruttivo dell’Übermensch: si spiega così il pennello (atteggiamento creativo) che rompe l’orologio bucandolo (sconfitta dello scorrere temporale in quanto avviene la redenzione).
Il pennello esalta la **figura dell’artista**, privilegiato da Nietzsche come la prima figura più somigliante all’atteggiamento costruttivo del superuomo.

• La parte **rossa** invece ha una **corona con riportata al di sopra una svastica** in quanto Nietzsche afferma di come la volontà di potenza è anche **dominio** e sopraffazione dei più forti sugli inferiori: questa è scuramente un estremo reazionario del pensiero di Nietzsche e anti-democratico che verrà poi frainteso nella sua prassi politica con l’**ideologia nazista**, la cui simbolica svastica è riportata sulla corona, simbolo di dominio.

I colori usati sono i **colori primari**: il giallo, il blu e il rosso. Dopotutto hanno il loro forte ruolo dal momento che la volontà di potenza è una caratteristica primaria del superuomo.

## I volti e le luci del prospettivismo

Oltre la porta verde abbiamo una serie di **profili di colori differenti**: l’identità dei personaggi non è specificata (si tratta di individui generalizzati) e i loro **occhi** paiono essere dei **fanali** da cui fuoriescono dei **raggi luminosi** che si intersecano.

Si tratta della raffigurazione del **prospettivismo** di Nietzsche, trattata come uno degli ultimi argomenti.
Il filosofo afferma che non esistono cose o fatti, ma solamente interpretazioni inerenti ad esse secondo cui ognuno **osserva il mondo** dal proprio angolo prospettico: il concetto di prospettiva è reso con i raggi luminosi e ogni volto è **diverso per colore e grandezza** dal momento che ognuno è diverso e ha la sua prospettiva differente dalle altre.
Secondo Nietzsche quindi il mondo non ha un senso di per sé, ma innumerevoli sensi nati dai bisogni di ogni individuo che lo osserva.
Si elimina così il centro sostanziale e interpretativo del mondo quale l’**io**, fulcro teorico dell’idealismo e anch’esso infatti è investito dai raggi luminosi delle interpretazioni come dimostra il disegno.

Tuttavia Nietzsche chiarisce che non tutte le interpretazioni dello stesso mondo sono corrette: per questo sono propri del superuomo il concetto di **salute** e **forza**, divenuti criteri di scelta che evitano contrasti tra prospettive e volontà di potenza.
Quest’ultimi sfuggono infatti alle luci dei raggi luminosi, a differenza dell’_“io”_ e del nastro azzurro (diventato verde con il giallo) e vengono riportati sottoforma di una **tavola bianca** in primo piano. Essi sono un modo d’essere del superuomo e due precise iconografie (croce per la salute e braccio con muscolo per la forza) evidenziano il loro significato.

## Le palle da biliardo

Prima di concludere definitivamente il viaggio nel pensiero di Nietzsche è importante parlare delle due **palle da biliardo** poste sotto il suo mento.
Nell’ultimo periodo Nietzsche criticherà un sacco di metodi, dottrine e filosofie (che per ragioni di spazio non sono riportate nel disegno) ma sicuramente la più importante è la **critica al principio di causalità**, già effettuata da **David Hume** secondo cui il determinismo e l’ordine dei fenomeni che popolano l’esistente sia qualcosa posto dall’uomo e non reale.

Hume, che viene esplicitamente ripreso da Nietzsche utilizza l’immagine figurativa di due palle da biliardo per poter spiegare ciò che abbiamo appena detto: il fenomeno della **palla gialla** che colpisce la **palla nera** porterebbe a pensare che essa si muove roteando in buca, ma finché esso non avviene nel presente e seppure è avvenuto innumerevoli volte nel passato, non può essere stabilito con certezza. L’ordine in questo fenomeno è stato stabilito dall’uomo per una esigenza di **stabilire regolarità**, ma è un ordine che non esiste realmente secondo Hume.
Il filosofo del caos appoggia questa teoria pienamente ed ecco che la metafora delle palle da biliardo prende parte al suo pensiero come importante componente.
Un’ultima caratteristica delle palle da biliardo sono i **numeri usati** e del tutto inesistenti nel gioco con la stecca: essi sono i giorni di nascita e morte di Nietzsche, nato il **15 ottobre 1844**(un giorno prima di me eheh) e morto il **25 agosto 1900**.

                                                                                                                                                                                                      **_Beffasti Alessandro_**
