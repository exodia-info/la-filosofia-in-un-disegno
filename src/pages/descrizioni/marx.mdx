# <span className='marx'>MARX</span>: IL VOLTO DEL <span className='marx'>COMUNISMO</span>

Ricordato come uno dei più importanti filosofi del ‘800, **Karl Marx** viene annoverato come uno dei volti principali dell’ideologia e del pensiero **comunista**, come anche il titolo suggerisce. Rivendicatore dell’oppressione da parte della società borghese nell’attuale sistema capitalistico, Marx formula un vero e proprio modello socio-politico utopistico da cui trarre esempio.
In generale possiamo dire che il filosofo tedesco divenne teorizzatore per eccellenza del pensiero comunista e sarebbe stato destinato a influenzare le generazioni a lui contemporanee e successive, nonché ad essere preso come esempio nell’atto **pratico** da differenti rivoluzionari e politici (pensiamo per esempio a Lenin in Russia).

Il disegno illustra da cima fondo il suo pensiero, contraddistinto da una portata universale e contenete una grandissima quantità di concetti: questo spiegherebbe il fatto che il foglio è popolato da fittissime illustrazioni anche molto varie ma roteanti attorno al medesimo “**perno dell’ideale comunista**”, incarnato nel **volto** di Marx.

La visione rivoluzionaria del filosofo si esprime nella sua stessa **pupilla**, la quale è contraddistinta dalla **bandiera comunista**: falce e martello gialli su sfondo rosso, colore dell’animo rivoltoso.
Quest’ultimo particolare ricalca anche di come tutto il pensiero marxista è rivolto a una **soluzione finale** che migliori a pieno le condizioni politico-sociali moderne: l’avvento di una società comunista matura.

## Il carattere universale del pensiero

Prima ancora di procedere con l’analisi dell’illustrazione riguardante il contenuto del pensiero di Marx bisogna chiarire alcune caratteristiche fondamentali e una delle principali è senza ombra di dubbio la sua **portata universale**.

A differenza di altri filosofi, Marx elabora un pensiero che non parla di economia, di filosofia, di storia o di teoria del diritto statale ma elabora un pensiero che li ingloba **tutti**: niente è escluso e niente è in grado di contenerlo.
Questa caratteristica fondamentale è illustrata nel ritratto stesso di Marx, attorno al cui capo ruotano su **orbite ellittiche** degli oggetti simbolici distaccati dal resto del disegno grazie ai contorni spessi. Ideologicamente, il pensiero del personaggio raffigurato (Marx) trascina a sé tutti quegli ambiti simboleggiati dalle illustrazioni, come se fosse un **centro gravitazionale** a cui nulle sfugge: abbiamo una **clessidra** per la **storia**, una **moneta d’oro** per l’**economia**, un **documento scritto** per la **filosofia del diritto dello Stato** e la **corona** con la scritta _“stato”_ per la **politica** e il governo statale.

Da notare la disposizione sulle due orbite ellittiche presenti: da una parte la corona e la pergamena sono sulla stessa orbita poiché inerenti alla “**teoria dello Stato**”, mentre la moneta e la clessidra ruotano sulla medesima ellisse perché l’analisi economica di Marx diverrà fondamento del “**materialismo storico**” (che vedremo dopo).

## Fuori dai margini teorici

Un’altra caratteristica già accennata per certi versa nell’introduzione riguarda il **carattere pratico** legata ed esaltata dal pensiero marxista: “I filosofi hanno solo interpretato il mondo; si tratta ora di cambiarlo” scrive Marx nella “Critica della Filosofia del Diritto di Hegel”.
Questo messaggio non è solo espresso dalla pupilla del filosofo che rimanda a una chiaro intento rivoluzionario ma anche dal fatto che molte volte le illustrazioni trattanti il suo pensiero **fuoriescono dai margini** della squadratura del foglio e se si osserva più attentamente, procedendo verso il basso sovrastano persino lo stesso volto di Marx: questa interpretazione figurativa sottolinea che il pensiero marxista porta con sé quell’intento di fuoriuscire e andare oltre i limiti teorici, riversandosi nella prassi. Ricordando che il disegno tratta il suo pensiero da un punto di **vista teorico**, evidenziare che le illustrazioni vadano oltre i bordi grafici stabiliti dello stesso disegno, significa annunciare un’ambizione alla messa in **pratica** degli ideali narrati e non un eterno vissuto nel contenitore della teoria.

## Un disegno ricco e organizzato

Quella di Marx, come già è stato detto è un’illustrazione molto fitta, **ricca di figure** e simbologie differenti: in poche parole, ad un primo sguardo pare essere troppo confusionario per poter essere spiegato, eppure il tutto è organizzato in maniera peculiare.

Infatti il disegno di Marx analizza nello specifico ogni tematica del suo filosofare senza riassumere o tralasciare nessun dettaglio né tantomeno raffigurandolo in maniera scorretta.
Osservando attentamente, la fitta catena di illustrazioni leggibili dall’alto verso il basso si suddivide sistematicamente in **7 parti**, in cui la terza pare essere frazionata ulteriormente in parti (e poi vedremo il perché). Di conseguenza abbiamo un’impostazione generale ben **organizzata**, in cui ogni parte corrisponde ad un’**opera di Marx** e l’analisi del disegno procede proprio su queste tracce, suddivisa nei suoi scritti più importanti.

Un’altra peculiarità dell’illustrazione è lo **sfondo colorato** che ogni parte possiede: si parte da un **rosa carne sbiadito** (in alto) fino a giungere al **rosso fuoco** (in basso) della rivoluzione, medesima tonalità della bandiera comunista impressa sulla pupilla di Marx; nell’ultimo scritto infatti si parteciperà all’avvento della tanto attesa società comunista.
Oltre ad esaltare questa “**intensificazione teorica**”, la scala cromatica esalta maggiormente la **direzione di lettura** del disegno, cioè a forma di “C” speculare, dall’alto verso il basso.
Potrebbe essere difficile individuare questo cambiamento cromatico nel disegno, poiché i bordi che separano le illustrazioni riguardanti un’opera e un’altra non sono spessi (come per esempio nel disegno di Nietzsche) e inoltre sono spesso coperti dalle stesse illustrazioni: per l’appunto la divisione ha una **funzione organizzativa** nel disegno e nell’analisi del pensiero marxista, in cui tuttavia esiste una continuità nel sistema filosofico e quindi le opere non possono essere narrate come a sé stanti, ma collegate tra di loro per la **coerenza del messaggio** che portano con sé (infatti diversi concetti molto più legati alle tematiche di un’opera, in realtà sono introdotti in altri scritti e questo rende comunque anche la divisione approssimativa e non fiscale).
Le opere (o le parti) in cui il disegno è diviso e impostato sono: “**Critica della Filosofia del Diritto di Hegel**”, “**Manoscritti Economico-filosofici**”, “**Tesi su Feuerbach**”, “**L’Ideologia Tedesca**”, “**Manifesto del Partito Comunista**”, “**Il Capitale**” e “**Critica del Programma di Gotha**”.

# Critica della filosofia del diritto di Hegel

Questo scritto **filosofico-politico** (per la doppia portata che lo contraddistingue) è sostanzialmente caratterizzato dalla critica al “misticismo logico” di Hegel e la critica della civiltà moderna.
Il paragrafo analizzato è di color **rosa-carne chiaro**.

## L’errore filosofico e il conservazionismo politico

Iniziamo analizzando la portata filosofico-metodologica dello scritto e osserviamo quindi l’estremo alto sinistro del disegno, dove si intravede il **volto di Hegel** per metà: il suo occhio è fonte di un **raggio luminoso** che investe uno strano personaggio celeste e una corona.

Nella visione hegeliana infatti, la realtà diventa manifestazione dello spirito e questo errore, specificato sotto la definizione marxista di “**misticismo logico**”, porta a pensare che queste stesse realtà siano necessarie. Traslato nell’ambito socio-politico, Marx giunge ad accusare il conservazionismo del filosofo idealista poiché le istituzioni vigenti diventano **manifestazioni razionali** e per questo necessarie di una realtà spirituale nascosta dietro ad esse.
Di conseguenza il pensiero di Marx riguardo alla critica alla filosofia hegeliana si riassume nell’illustrazione di uno **spirito** color celeste (di cui si riconoscono testa e braccia) che si **dissolve** col il fluire del vento dando vita ad una **corona**, personificante proprio quelle istituzioni statali vigenti e nel mirino di Marx.
Questa sorta di giustificazionismo politico, secondo il filosofo comunista va curato con il metodo “**trasformativo**”, ovvero riconoscere ciò che è veramente soggetto.

## Dal cielo alla terra

La portata storico-politica dell’opera invece specifica una visione improntata sulla fondamentale **scissione tra Stato e società**, terreno solido per la costruzione della critica allo Stato moderno: in particolare Marx sostiene che l’uomo in quanto cittadino, vive una doppia vita. Una è in terra e l’altra è in cielo; tuttavia questo avviene solamente nel dualismo tra “**Stato del cielo**” e “**società della terra**”, in cui il primo però è solamente un’illusione.

La società è un ambiente terreno ovvero materiale, borghese ed egoistico, mentre lo Stato è un ambiente celeste poiché si presenta con lo scopo di perseguire un **interesse comune** (di tutti i cittadini), tuttavia Marx afferma di come ora, nella moderna società liberale questo scopo è scomparso in una rovinosa attrazione dello Stato verso la terra.
Questa pericolosa **caduta metaforica**, si esprime nel disegno per mezzo della scritta _“stato”_ che legata alla _“o”_ della scritta _“società”_, cade da una **nuvola** sovrastante, cioè l’ambiente celeste dei buoni propositi del tutto oscurati. L’appartenenza dello Stato al cielo è segnalata dal color **azzurro** della scritta, nonché dalla **freccia** celeste rivolta verso il basso e simboleggiante la caduta dello stesso; invece la terra della società è esaltata dal color **marrone** della scritta e dal **mappamondo** che sostituisce la _“o”_ (e guarda caso a cui si lega il “laccio della caduta”).

## I pilastri della società moderna

Marx punta il dito contro una **società moderna** egoista, legata ai soli possedimenti materiali in cui i buoni propositi di interesse comune sono ormai stati abbandonati.
Osservando la **vignetta** proveniente dalla testa del borghese fuoriuscente già dal secondo scompartimento, si nota di come essa è divisa in quattro parti e tre di esse descrivono costitutivamente la società moderna criticata da Marx come contro-sociale.

In questa iconografia ci sono più significati legati all’immagine del borghese e della sua vignetta: quello inerente al contesto trattato si sofferma su come la società riassunta in quella nuvoletta sia propriamente “**borghese**”, cioè materiale.
Analizzando ciò che è raffigurato al suo interno potremo spiegare i **pilastri** su cui si fonda questo sistema sociale tanto criticato da Marx: prima di tutto si tratta di una società **atomizzata**, cioè fondata sull’individualismo e dunque non può mancare l’immagine di un **atomo** con nucleo ed elettroni, che prende alla lettera l’aggettivo “atomizzata”.

Inoltre la società moderna è portatrice di principi liberaldemocratici quali il **diritto alla rappresentanza** e alla **libertà individuale**, rappresentati dalle due rispettive illustrazioni in basso nella nuvoletta.
Nel primo caso abbiamo un uomo bianco che rappresenta gli individui che ha alle spalle (principio della rappresentanza) e perciò in **primo piano**; nel secondo caso un omino bianco che tiene tra le mani un **lucchetto sbloccato** (principio di libertà individuale).
Tutti i personaggi non hanno caratteristiche che li rendano riconoscibili perché incarnano **principi universali** della società post-rivoluzionaria, liberale e atomizzata che dovrebbero valere per ogni individuo.

Queste immagini incarnano la società moderna di stampo borghese, seppure manca da specificare l’illustrazione in alto a destra nella vignetta e ulteriori simbologie legate all’illustrazione (di questo parleremo dopo).

## La soluzione democratica

A fronte di una società tanto terrena quanto materiale, Marx schiera l’ideale di una **democrazia sostanziale** in cui ogni individuo non vive più come singolo in un sistema atomizzato ma come una componente di un intero “démos”, cioè un organo comunitario.
Si rifiutano così tutti i principi errati legati al materiale e al singolo, come la proprietà privata e le disuguaglianze tra cittadini.

Tramite la famosa “rivoluzione proletaria” (di cui parleremo alla fine) Marx ambisce alla così detta “**emancipazione umana**”, a discapito dell’attuale “**emancipazione politica**”, portatrice di uguaglianze **formali** che nascondono però grandi disuguaglianze **sostanziali**: questo concetto risiede nei **due cartelli** in basso alla parte che stiamo analizzando.
La **combustione** del cartello ligneo della “_emancipazione politica_”, porta alla **formazione** di un ulteriore insegna legnosa con la scritta “_emancipazione umana_”, tipica della democrazia ideale di Marx.
Questo simboleggia che la seconda si può verificare con la sola negazione ed **eliminazione** della prima, la quale arde con il fuoco della rivoluzione (che come vedremo è un’iconografia ricorrente nel disegno).

Inoltre viene richiamato anche l’ideale di **démos**, in cui nell’ottica di un’emancipazione umana, ogni individuo è parte di un tutto: i granelli che compongono il cartello infatti, passano dall’essere componenti separate a formare un’**aggregazione totalitaria**, quella della stessa emancipazione umana.

# Manoscritti economico-filosofici

La seconda opera che analizzeremo è la raccolta dei “Manoscritti economico-filosofici”, in cui Marx si affaccia definitivamente sulla politica economica.
La parte illustrativa inerente a questi scritti è di color **rosa carne più scuro**.

## La gabbia dell’alienazione…

Un’illustrazione caratteristica del secondo scompartimento è l’immagine dell’operaio rinchiuso dietro le sbarre della gabbia chiamata _“alienazione”_.

A differenza di Hegel e Feuerbach (anche se ispirato più dal secondo), Marx sostiene che l’**alienazione** va intesa nella sua natura socio-economica e quindi interpretata come reale e non solo coscienziale (come diceva invece Feuerbach).
Si tratta infatti di una condizione che pur essendo patologica, preveda anche una dipendenza nel dato di fatto: questa triste constatazione è alla base del ruolo storico dell’**operaio** nella società capitalistica che figurativamente trova posto in una **gabbia** che incarna questa stessa condizione.
L’operaio **soffre la cagione** (lacrima sul viso) poiché ne è cosciente e allo stesso tempo è rappresentato con la **carnagione bianca**: si tratta di una caratteristica del lavoratore **universale** della società che non riguarda né uno né un altro proletario ma tutti.

## …e le sue quattro chiavi

L’alienazione per l’operaio viene analizzata minuziosamente da Marx, il quale evidenzia **quattro aspetti fondamentali** descritti nell’illustrazione dalle chiavi dorate poste appena a destra rispetto alla gabbia.

In particolare Marx afferma che il proletario è alienato rispetto a: la propria **essenza** (o Wesen) per cui è compromesso il lavoro libero e creativo, tipico della razza umana; la propria **attività** in quanto lavoro forzato e costrittivo; il **prodotto** della sua attività poiché non gli appartiene e non gli è destinato, divenendo così una sorta di scopo per cui lavora e a cui si sottomette; infine è alienato rispetto al **prossimo**, vale a dire il capitalista cioè colui che lo sfrutta come un mezzo e a cui spetta il prodotto della sua forza-lavoro.

Le **quattro chiavi dorate** sintetizzano proprio questa quadruplice analisi, nonché fondamento della stessa alienazione che soffre l’operaio: di conseguenza le **icone** che riportano sulla propria testa richiamano gli aspetti alienanti descritti da Marx.
Abbiamo quindi l’alienazione rispetto alla propria “attività” descritta dal **martello**, simbolo e strumento di lavoro (che prende parte per altro nella bandiera comunista); l’alienazione rispetto al “prossimo”, ripresa dal **volto stilizzato del borghese** (occhiali e baffi); l’alienazione rispetto alla propria “essenza umana”, evidenziata dal **lucchetto aperto**, simbolo del lavoro libero; per concludere l’alienazione rispetto al “prodotto” dell’attività è rappresentata da uno **scatolone**, simbolo di merce (ricorrente ne “Il Capitale” come vedremo dopo).
Il loro colore oro ne esalta il **valore universale** (cioè la loro preziosità lavorativa) e ideologicamente aprono la stessa gabbia in cui l’operaio è chiuso: se solo il lavoratore si dovesse riappropriare di ciò rispetto a cui è alienato, allora la propria condizione di alienazione vedrebbe un termine.

Da notare che la serratura è **una sola** e non quattro: ciò lascia intendere che se solo lo sfruttato dovesse appropriarsi di anche solo una di quelle quattro chiavi, cadrebbe tutto il sistema capitalistico per cui viene sofferta la condizione di alienazione.
Questo succede perché tutte e quattro sono collegate ideologicamente al principio della “proprietà privata”, causa del meccanismo globale dell’alienazione.

## Il fondamento dei mali: la proprietà privata

Un articolato **laccio blu** lega le chiavi tra di loro e contemporaneamente ad uno scatolone sotto la gabbia e ricco di strumenti/oggetti; proseguendo con l’osservazione si nota di come esso sia trascinato dall’iconica figura di un borghese, già menzionato prima.

Nel corso del disegno si noterà di come questo personaggio sarà ricorrente e avrà il ruolo di richiamare sempre la presenza della classe capitalistica: non a caso il suo **cappello** e il **nastro** che lega le chiavi sono di colore **blu**, tonalità opposta al rosso ovvero al proletario, alla sua rivoluzione e al Comunismo.
Questa illustrazione richiama la **proprietà privata**, cioè il possesso degli strumenti usati da tutti i lavoratori da parte dell’unico sfruttatore, il quale trascina a sé la **scatola con i mezzi di lavoro** sotto la sua proprietà in un atteggiamento al quanto possessivo.
Dentro la scatola distinguiamo una **chiave inglese**, una **punta di cacciavite**, una **falce** e un **martello** (ulteriori richiami al fatto che la rivoluzione è implicata dallo stesso sistema capitalistico, come vedremo), mentre sulla scatola una **stellina nera** certifica che tutto ciò che è contenuto è anche posseduto dal singolo nell’attuale costituzione liberale (si tratta quindi di un principio messo per iscritti, esattamente come la stellina). Inconsapevolmente, il borghese **trascina** a sé le chiavi dell’alienazione, senza rendersi conto della condizione reale in cui vivono i suoi “operatori”; in poche parole non è in grado di pensare in modo “dialettico”.

## Nella mente del borghese

L’incapacità da parte del borghese di pensare in modo dialettico è espressa e racchiusa nel suo **pensiero**, o meglio nella **vignetta** già anticipata precedentemente.

Il **capitalista** infatti è colpevole di mistificare il mondo borghese convincendosi inconsapevolmente che esso sia l’unico sistema economico possibile e come tale destinato a permanere eternamente nel tempo: non si rende conto della stessa conflittualità tra capitalista e salariato; per questo è raffigurato nell’atto di **ignorare l’alienazione** del proletario e osservare così il suolo.
Inoltre considera necessari i principi del sistema capitalistico e per questo il suo pensiero non solo elenca in sé i pilastri del sistema sociale mistificato (società atomizzata e liberaldemocratica) ma **li accetta** anche incondizionatamente: ecco che la spunta “_<span className='spunta'>✓</span>_” color **verde** esprime proprio questo, cioè considerare giusto e eterno ciò che in realtà porta con sé le contraddizioni di un mutamento inevitabile.

# Tesi su Feuerbach

La terza opera di cui parleremo è “Tesi su Feuerbach”, rivolta a evidenziare i meriti e gli errori del filosofo della Sinistra Hegeliana ma anche ciò che di corretto è stato affermato da Hegel, precedentemente bersagliato: in poche parole Marx **correggerà Hegel con Feuerbach e Feuerbach con Hegel**.

Bisogna precisare che questo settore è suddiviso in **ulteriori parti** che corrispondono precisamente a ciò con cui Marx è concorde con il pensiero hegeliano e a ciò con cui Marx è concorde con il pensiero feuerbachiano. Si nota infatti che questa sezione di disegno è rialzata, come se fosse costituita da **puzzle a incastro**: le tessere dei pensieri dei due autori considerati da Marx si combinano in modo tale da creare un pensiero unitario in ciò che affermano di corretto ed eliminando ciò che affermano di errato sotto il filtro dell’indagine marxista. I colori usati sono due tonalità color carne **più accese**.

## La voce di Feuerbach

Si può comprendere di come Marx si sia sempre ispirato al pensiero di Feuerbach, seppure nello scritto in questione non ne riconosce solamente meriti ma anche errori.
In particolare bisogna osservare l’angolo alto destro in cui si intravede per metà il **volto di Feuerbach**: a partire da quell’esatto punto si può leggere da cima a fondo ciò che viene preso in considerazione da Marx della filosofia del pensatore della sinistra hegeliana.
Seppure il filosofo comunista afferma che Feuerbach abbia rivendicato un dato fondamentale dell’individuo, cioè la sua concretezza rifiutando le teorie ideologizzanti di Hegel, d’altro canto ha tralasciato di come la storicità sia una componente basilare nella definizione dell’uomo e che quindi più che natura, esso è società, vale a dire storia.

Questa concordanza parziale con il pensiero di Feuerbach è visibile nelle illustrazioni in prossimità del suo volto: un **uomo bianco** (poiché “uomo” universale nel senso di specie) è circondato da **tre foglie** e possiede delle **pupille verdi**. Queste caratteristiche accentuano la rilevanza vitale di considerare l’uomo come **concretezza naturale**, simboleggiata dalle foglie e dal color verde delle pupille.
Inoltre Feuerbach direbbe che l’uomo è concreto poiché costituito di **carne**, **ossa** e **sangue**: se si osserva attentamente, non solo il personaggio bianco espone una **ferita** sul braccio destro la quale spruzza sangue al di fuori di sé, ma vicino alla parte centrale della sezione è presente una **bistecca** con delle **ossa** e un **cuore**. Prendendo alla lettera le parole di Feuerbach, la carne, le ossa e il sangue propri dell’uomo prendono vita per mezzo di queste raffigurazioni.

## La voce di Hegel

Saltando all’estremo basso del riquadro, noteremo nuovamente il **volto di Hegel** intravedersi dietro la folta capigliatura di Marx: è da questo punto in poi che è possibile comprendere ciò che viene accettato e rifiutato da Marx nella dottrina hegeliana.
Abbiamo detto che l’uomo deve considerarsi concreto ma non natura come lo intende Feuerbach, piuttosto tradizione storica in quanto reso tale da essa: l’umanità incarnata nell’**individuo incolore** con il volto sostituito da una **clessidra** evidenzia proprio questo, poiché la clessidra è simbolo di storia, o meglio di **divenire storico** (come abbiamo già trattato parlando della portata universale del pensiero).
Questo significa che l’indagine antropologica avviata da Marx si risolve sempre in un’indagine storica e **socio-economica**: quest’ultimo aspetto prende piede nella mano destra del personaggio, la quale regge una **moneta** (economia) e una **carta dei diritti** (società).
Quell’essere antropologico sta reggendo gli strumenti “per poter essere compreso” in poche parole.
Proprio quest’ultimo punto verifica a pieno ciò che abbiamo detto all’inizio: la portata universale del pensiero di Marx investe tutto e in un’unica illustrazione risiede infatti la clessidra, la moneta e la carta dei diritti, ripetute sulle orbite intorno alla testa del ritratto del filosofo.

## I “pezzi di puzzle” scartati

Inutile specificare che le illustrazioni coperte da un’enorme “_<span className='marx'>X</span>_” rossa sono le **tessere del puzzle eliminate**, vale a dire ciò che di errato vige nel pensiero di Feuerbach e ciò che di errato vige nel pensiero di Hegel.

Difatti Marx rifiuta l’**umanismo naturalistico** di Feuerbach, in cui dopotutto l’uomo non è natura ma storia: la cancellatura rossa ricopre l’illustrazione in alto a destra dove un **albero** e una **pianta** di un qualche paesaggio naturale semplificato, possiedono **braccia e testa umani** rincarnando la compenetrazione tra natura e uomo.
Se si procede sulla retta immaginaria che ci porta al “perno del disegno” (cioè la testa di Marx) si incontra la correzione con Hegel, cioè l’uomo e la sua analisi come storia.
L’altra “_<span className='marx'>X</span>_” è invece riservata allo **spirito hegeliano**, dove l’uomo si perde nell’idealizzazione estrema della realtà, ovvero un **fantasma** celeste (già visto nel primo paragrafo): ancora una volta procedendo sulla retta immaginaria originante dall’occhio di Marx, si nota la correzione di Feuerbach a Hegel, cioè l’uomo come individuo concreto.

Eliminando queste tessere, ciò che rimane è l’illustrazione omogenea di ciò che Marx vede di più **corretto** nei due autori, i cui pensieri non sono solo opposti sul piano teorico ma anche su quello grafico: circondati da un alone bianco (perché si tratta di autori esistiti e non formulati dal suo pensiero), i loro volti si trovano agli estremi opposti del riquadro analizzato e anche ai due **angoli opposti** del margine superiore del disegno (considerando il volto di Hegel del primo riquadro).

## Il religioso oppio dei popoli

Con particolare riguardo a Feuerbach, Marx afferma di come il pensatore della sinistra hegeliana abbia saputo riconoscere di come **Dio** sia un’idea prodotta dall’uomo, legittimando il ribaltamento dei rapporti predicativi da lui compiuto: tuttavia Marx specifica che le vere cause della nascita di Dio si identificano nella determinata società in cui l’uomo vive e in questo caso l’individuo utilizza la religione come oppio contro un sistema ingiusto e schiacciante, la ricerca di un bene che è possibile solo nell’aldilà.

La **vignetta** dallo spesso contorno nero contenente la **figura di Dio**, pare provenire da **tre diverse fonti**: la prima sfocia nel riquadro precedente, dalla figura del **proletario alienato** in gabbia; la seconda dall’incarnazione dell’**uomo come storia e tradizione**; l’ultima vede origine in una cavità crepata incorniciata da due frecce rosse roteanti, simbolo del ribaltamento predicativo di Feuerbach.
Per concludere possiamo riassumere ciò che Marx afferma sull’idea di Dio e ciò che si vuole riportare nell’illustrazione con la vignetta appena descritta con l’analisi che segue: Dio è predicato dell’uomo, non soggetto (terza origine) e la sua origine va ricercata con un’analisi storico-sociale del sistema in cui l’individuo vive (seconda origine) la quale mostra che la religione è frutto di una società malata, dove l’uomo attualmente viene ingiustamente sfruttato dal sistema capitalistico-alienante (prima origine).
Dalla prima alla terza si ha quindi: la causa reale, il metodo e l’intuizione di un errore.

# L’ideologia tedesca

“L’ideologia tedesca” è forse uno degli scritti più importanti dell’eredità marxista, in cui il pensatore introduce alcuni concetti importanti del suo pensiero come quello di “struttura e sovrastruttura”, “materialismo storico” e “dialettica storica”.
Non è quindi un caso che il riquadro inerente a questa opera è uno dei più colmi di figure, d’altro canto sorprende che il **color-carne scuro** della sezione non si riesce a vedere poiché coperto dalle tonalità dei raggi visivi provenienti dai due possibili approcci all’analisi storica.
Ultima caratteristica è che questo riquadro va osservato **da sinistra verso destra** con più rigore degli altri.

## L’occhio della scienza

Marx specifica che la tipologia di approccio che deve essere applicato all’analisi umana e al suo evolversi nella storia, deve essere necessariamente di tipo **scientifico**: non è infatti possibile utilizzare l’**ideologia** come metodo di analisi poiché tende a mistificare la realtà e a fornire una rappresentazione di essa non reale, ma legata alla visione propria o altrui.

Per motivazioni di spazio, questa predisposizione per l’approccio scientifico da parte di Marx vede una rappresentazione in illustrazioni parzialmente nascoste dietro la clessidra roteante attorno al capo del filosofo. Osservando le figure più prossime alla faccia di Marx, si nota un **occhio dalla pupilla verdastra** e un **cervello da cui sbucano dei bulbi oculari**: essi sono i due approcci considerati da Marx all’analisi dell’uomo e della sua storia, dove però solamente “l’occhio scientifico” è **cerchiato di verde**, mentre il cervello è segnato da delle “_<span className='marx'>X</span>_” rosse, in **segno di rifiuto**.
Da entrambi hanno origine dei **raggi luminosi** che investono le figure successive, perché entrambe le illustrazioni incarnano tipologie di approccio di cui Marx parla esplicitamente: tuttavia l’ideologia è cancellata perché gli occhi che interpretano l’esterno, sono legati a un’**idea** personale di chi la possiede (rappresentazione propria o altrui) e quindi di quel **cervello** che la formula e la convalida come vera.
Di conseguenza l’immagine del cervello vuole esaltare la presenza di un’idea, mistificante nei confronti del vero.
Il cerchio verde conferma invece ciò che Marx ha detto, ovvero basarsi su una visione svincolata dall’idea e dalla mente singolare di chi interpreta, un occhio **non legato al cervello** e ad alcuna ideologia ma solamente aperto alla comprensione dell’oggettività delle cose e contraddistinto dalla **tonalità verde** della pupilla, colore simbolico della scienza.

## Bisogno, lavoro, soddisfacimento

Per comprendere ciò che gli uomini sono, bisogna procedere con un’analisi storica che ne metta in evidenza il ruolo all’interno di essa: dopotutto i due raggi luminosi investono entrambi la **scritta verticale** (circondata da alone bianco) della “storia” che pende anche nel riquadro successivo poiché la tematica viene ripresa anche dopo.

La storia è infatti un processo materiale fondato sulla dialettica **bisogno-soddisfacimento** che è anche ciò che primordialmente distinse l’uomo dall’animale. Con la coscienza del proprio bisogno, l’uomo ha istituito il lavoro, creatore di civiltà e di cultura (un vero e proprio motore storico) che ha portato l’uomo stesso a soddisfacimento.
Questo è ciò che lo distingue dall’animale e anche l’illustrazione ciclica rappresentata nel disegno: un **uomo** spersonalizzato (privo di caratteristiche e incolore) rappresenta l’**umanità** stessa e il suo evolversi in virtù della percezione di un bisogno; una freccia conduce l’ideale percorso ciclico all’immagine di una **falce** e di un **martello** (altro richiamo all’icona comunista) che esprime il **lavoro**; per concludere il tragitto, si giunge a un **pollicione bianco**, concretizzante il **soddisfacimento** conseguito con il lavoro.
Da notare che si tratta di un **ciclo**, quindi qualcosa di ripetibile poiché l’essere umano ha percepito bisogni diversi di epoca in epoca che lo ha portato a un continuo sviluppo di sé e del suo ruolo.

Ponendo l’attenzione sulla figura dell’uomo sofferente in basso, si nota che il suo pensiero si riduce a una elementare vignetta con un punto **esclamativo** e uno **interrogativo**: essi riassumono il meccanismo secondo cui l’uomo **si rende conto** sorprendentemente della tensione del bisogno che percepisce e l’atto con cui **si domanda** una via d’uscita possibile, un modo per soddisfarlo.

## La “struttura” della fabbrica

Procedendo con la lettura del riquadro, si giunge ad una iconica illustrazione racchiusa nell’impianto di una **fabbrica**: in questo complesso vige il concetto di struttura e sovrastruttura, fondamentali per la comprensione del “materialismo storico”.
L’impostazione generale è suddivisa in **piani** e in quello terreno si collocano i due elementi che costituiscono la “**struttura**”, cioè lo scheletro economico della società (per Marx) e impianto strutturale dell’industria nel disegno: in particolare abbiamo a sinistra le “forze produttive” e a sinistra i “rapporti di produzione”.

Va inoltre specificato che l’immagine della fabbrica acquista forte valore nel concepire l’**ambiente** in cui si diffondeva l’ideologia marxista: un paesaggio industriale, popolato da enormi complessi di fabbriche come quella. Per concludere bisogna esplicitamente far riferimento al fatto che Marx consideri la struttura come elemento realmente determinante della storia; per questo corrisponde al **piano terreno**, senza di esso l’intera fabbrica non esisterebbe.

## Operai, macchine e tecnica

Con **forze produttive**, si vuole intendere l’insieme di tre elementi differenti: la **forza lavoro**, cioè gli operai che producono; i **mezzi di produzione**, cioè gli strumenti per il lavoro e i macchinari; le **conoscenze tecnico-scientifiche** per organizzare la miglior produzione.
Questi tre fattori, vengono raffigurati simbolicamente nel disegno nella prima metà sinistra dove rispettivamente abbiamo: un **operaio** per la personificazione della forza lavoro (raffigurato con la tuta verde e blu, come vedremo più volte nel disegno); un **nastro trasportatore e macchinari annessi** per concretizzare i mezzi di produzione; un **libro** dalla copertina rossa e dal titolo “_scienza_” come conservatore di conoscenze tecnico-scientifiche al fine di sviluppare la produzione capitalizzata.

Una caratteristica simbolica sull’operaio è la **salopette blu**: si tratta del colore tipico del cappello borghese (come abbiamo visto) e opposto al simbolico rosso, colore del comunismo. Con questo si vuole dire che l’uomo produttore è assoggettato e sottomesso alla società capitalistica, costretto a indossare quella simbolica tenute lavorativa in un sistema **contrastante** con la società comunista matura.

## I rapporti umani

Oltre la scritta “_vs_” (che chiariremo dopo) si nota l’altra metà, quella destra del piano terreno: si tratta dei **rapporti di produzione** che si instaurano tra gli uomini in una determinata formazione economico-sociale, in questo caso quelli instaurati tra proletario e capitalista.

In questa metà infatti sono rappresentati uno di fronte all’altro un **borghese** e un **operaio** nelle loro iconiche sembianze: questa scelta figurativa vuole infatti mettere in rapporto le due figure, rappresentanti delle due rispettive classi sociali.
Tuttavia Marx specifica che questi rapporti sul piano giuridico si esprimono come rapporti di proprietà, riassumibili nel principio della **proprietà privata**.
Infatti tra le due figure è presente una **scatola con degli strumenti**: osservando accuratamente si scorge di come quella scatola è identica a quella raffigurante la proprietà privata nel secondo scompartimento del disegno. Il richiamo della proprietà privata tra le due classi esprime quindi i rapporti di produzione del sistema capitalistico.

## Il fumo della sovrastruttura

Saltiamo l’analisi del primo piano della fabbrica, e arriviamo alle sue **ciminiere fumanti**, da cui si origina la **sovrastruttura**: Marx considera infatti i rapporti giuridici, la cultura, le dottrine artistiche e religiose, le forze politiche e l’etica come espressioni di ciò che si trova alla base, cioè la struttura.

Da un punto di vista grafico quindi, il **fumo** sovrastante si origina dall’industria stessa la quale incarna nel piano più basso la struttura e ciò che si origina dal suo impianto è la sovrastruttura stessa, vale a dire le nuvolette di fumo contenenti diverse immaginette: un **martello** per i **rapporti giuridici**; una **croce latina** per la **dottrina religiosa**; una **corona** per le **forze politiche**; un **pennello** per la **dottrina artistica**.
Esse esprimono in generale tutte le sfere culturali più importanti e rappresentative menzionate da Marx.

Bisogna riconoscere che questi elementi appartenenti alla totalità dello Stato, sono “**determinati e condizionati**” allo stesso tempo dalla stessa struttura: questa espressione usata da Marx indica che esse sono dipendenti dalla struttura, senza però esserne meccanicamente ed eccessivamente determinate, come delle nuvole originate dalla ciminiera non ne dipendono in maniera meccanica (infatti Marx usa l’espressione bolle di sapone, molto simile concettualmente alle nuvolette in questione).

## Proletariato “VS” borghesia

Stabilito il concetto di struttura e sovrastruttura, si può ora introdurre il così detto “materialismo storico”: ancor prima di passare però a questo concetto, è importante guardare cosa è raffigurato al secondo piano, ovvero la **legge della storia**, cioè il suo motore propulsore.

Al primo piano infatti vengono poste in aperta **contrapposizione** le due classi sociali del proletario e del capitalista, incarnate nei rispettivi personaggi simbolici e separati da una linea arzigogolata con la scritta _“vs”_, che esprime la loro lotta.
In particolare la legge del divenire storico è un contrasto tra una **classe in ascesa** (proletariato), incarnante le **forze produttive** di cui abbiamo parlato al piano terreno a sinistra e una **classe regnante** (borghesia), incarnata nei **rapporti di produzione**, specificati al piano terreno a destra.
Questa corrispondenza mette in luce il motivo per cui la scritta _“vs”_ si trova riportata anche sotto e perché le forze produttive si trovano a sinistra (come il proletario) e i rapporti produttivi si trovano a destra (come il borghese).

Si nota che il primo piano dell’impianto industriale è **aperto verso l’esterno**, quasi a collegarsi con un’ulteriore illustrazione: Marx riporta l’esempio della **rivoluzione francese** come occasione di contrasto tra classe d’ascesa (borghesia) e classe dirigente (aristocrazia), che ha portato al potere la prima a discapito della seconda, riuscendo a imporre i propri rapporti di proprietà e la propria visione del mondo.
La rivoluzione francese del ‘700 è presente iconograficamente nel disegno con una **bandiera francese**, affiancata dal **fuoco** della rivoluzione (iconografia ricorrente nel disegno) e da un **fucile con baionetta**, simbolo della libertà: questa illustrazione si ispira apertamente all’opera “**_La Libertà che guida il popolo_**” del pittore francese Eugene Delacroix, da cui sono stati tratti due simboli iconici, come il fucile e la bandiera.
Questa rivoluzione viene menzionata nell’opera al fine di affermare che questa opposizione esplosiva si verifica anche nell’attuale società capitalistica, che porta con sé quindi l’esigenza del socialismo.

## Materialismo storico

La conclusione del significato celato sotto tutte queste raffigurazioni si esprime nel già accennato “materialismo storico”: si tratta di un concetto che evidenzia di come la storia sia determinata da forze socio-economiche, non spirituali poiché alla base è presente una **struttura socio-economica**.

La scritta “**materialismo storico**” corre in alto in diagonale, tangente al bordo superiore del riquadro su un’**insegna lignea**: tutto quello che si trova sotto pare raccogliere e creare una parte a sé stante nel riquadro, cioè la definizione delle strutture che determinano e definiscono quello stesso materialismo, incarnato a sua volta in un qualcosa di strettamente “materiale”, cioè la fabbrica simbolo del sistema. Tuttavia, quando Marx si approccia alla storia parla anche delle grandi epoche riferendosi a precise formazioni economico-sociali.

## Le sei formazioni

Queste **formazioni economico-sociali** prendono posto nell’estremo alto del riquadro: notiamo che sono accatastate sei illustrazioni differenti, ognuna riportante un sistema differente appartenente a un’epoca specifica. Se si osserva attentamente ogni parte ha il suo **numero** (cioè la posizione nella classifica “evolutiva” di Marx) e si legge ascensionalmente.

• La **comunità primitiva** è la prima ed è raffigurata in basso a destra rispetto al “blocco” analizzato: ciò che viene raffigurato è un **falò**, tipico simbolo della comunità primitiva umana e attorno a cui si riunivano gli uomini.

• La seconda è la **società asiatica**, rappresentata per mezzo del continente geografico stilizzato dell’**Asia**, di cui è riportata anche la scritta nel caso non fosse comprensibile.

• Alla terza posizione abbiamo la **società antica**, qui interpretata sotto il nome di quella greca: per questo essa si configura in una **colonna in stile ionico**, riconoscibile tale dal capitello.

• La **società feudale** è la quarta formazione analizzata da Marx: essa si incarna nell’immagine di un **terreno recintato** con un’abitazione che si intravede. Si tratta della proprietà feudale, tipica di quest’epoca.

• Al penultimo posto abbiamo la **società borghese**, raffigurata con gli iconici tratti di un **volto di un borghese**; baffi, occhiali e cappello a cilindro (come abbiamo già visto prima).

• In sesta posizione abbiamo ciò verso cui il sistema capitalistico attuale è rivolto per dialettica storica, cioè la **futura società comunista**, racchiusa ovviamente nel simbolo della **falce** e del **martello** su sfondo nero. Quest’ultima non è però un frammento come gli altri, ma è una cavità da cui si intravede questa sorta di cerchio nero, collegato a un palo sottostante e proveniente dal riquadro inferiore (per un motivo che specificheremo).

# Manifesto del partito comunista

Il colore rosso si fa sempre più intenso e ora nel riquadro del “Manifesto del partito comunista” siamo in presenza di una tonalità **mattone-chiara**.
Questo è infatti uno degli scritti più famosi del filosofo, nonché molto **influente** nella concezione politica dell’epoca: vedremo che il tutto ruota attorno a tre tematiche principali quali l’analisi della funzione storica della borghesia, il concetto della storia come lotta di classe e la critica ai falsi socialismi (non-scientifici).

## Che lotta sia!

Abbiamo già individuato che la scritta _“storia”_ **pende** con le sue ultime due lettere nel riquadro sottostante assieme a un’iconica **moneta lacerata** con la scritta _“vs”_.
Di fatto Marx riprende ulteriormente le contraddizioni del sistema capitalistico parlando di un qualcosa che ha generato e risvegliato un **contrasto** che non riesce a comandare: quello tra forze produttive (proletario) e rapporti di produzione (capitalista), già espressi nel paragrafo precedente.

L’**alone bianco** si mantiene anche nella parte di scritta nel riquadro corrente, poiché _“storia”_ è la tematica trattata e la lotta di classe è il suo soggetto, in questo caso espressa con l’insegna _“vs”_ e la sua lacerazione nel mezzo (a ripresa dell’iconografia usata precedentemente poiché la lotta di cui si parla è la medesima dopotutto). Se si osserva più attentamente, si nota di come al filo pare essere legata una **citazione di Marx** posta nero su bianco: **_“Proletari di tutto i paesi… unitevi!”_**
Con questo Marx vuole designare un vero e proprio **internazionalismo** proletario, che investe di missione pratica gli operai di tutti i paesi: si intende unificarli in nome di una rivoluzione costruttiva per la società e definitivamente distruttiva per il capitalismo.

## L’ignoranza borghese

Tralasciando momentaneamente la grande ruota dei “falsi socialismi”, osserviamo l’iconica figura (già ripetuta nel disegno) del **borghese**, il cui sguardo pare essere rivolto verso l’alto.
Alle sue spalle l’insegna della _“rivoluzione”_ poggia su un **palo nero**, proveniente dal riquadro sovrastante: è quello della _“futura società comunista”_, rappresentata dalla falce e dal martello conseguibile solamente con quella stessa **rivoluzione** riportata all’origine del suo pilastro.

Tuttavia il borghese la **ignora** dandole le spalle, non vede i contrasti vigenti e non vede l’inevitabile lotta di classe conducibile dal proletariato, tanto da **osservare** i contrasti riportati nella parte sopra e reggere con fare dubbioso **due punti di domanda** (circondati da alone luminosa per essere esaltati): la sua **ignoranza** priva la comprensione e il dominio di quel conflitto intrinseco e necessario del suo stesso sistema.
Da notare che anche la raffigurazione del dubbio è di color blu, come il cappello del borghese: esso procede infatti con una visione prettamente capitalistica e non è in grado di analizzare scientificamente il complesso del suo sistema non notando l’**esigenza di rivoluzione** (blu contrario al rosso).

## La ruota tripartita dei falsi socialismi

Particolarmente importante è la critica condotta contro i socialismi non scientifici, i quali compiono degli errori di fondo che Marx mette a nudo e che vengono rappresentati in questa caratteristica **ruota tripartita**: infatti i **falsi socialismi** sono **tre**.

La ruota è una scelta puramente **estetica** e la posizione della sua scritta _“falsi socialismi”_ segue tale movimento rotatorio; diversa questione per quanto riguarda il suo **rilievo** e le ombre date attorno ad essa: si tratta di un qualcosa in rilievo sopra il disegno, cioè qualcosa da prelevare e eliminare poiché è ciò a cui Marx si oppone, non che appoggia. Questa visione è resa problematica dalla sovrastante figura del borghese anche se pure la sua ignoranza è esclusa e confutata da Marx, come da ovvio.

• Il primo nelle mire marxiste è il socialismo **reazionario**, ovvero un sistema legato al passato più che al futuro: ecco che non si vuole guardare verso una rivoluzione che sarà, ma verso parametri che erano. Marx lo descrive come colui che “**fa girare la ruota della storia all’indietro**”.
La parte in alto a sinistra raffigura una **ruota metallica** che pare roteare all’indietro, ed essa è la ruota della storia a cui Marx si riferisce poiché presenta una **clessidra** nel mezzo (ricorrente come incarnazione della storia nel disegno).
Viene esplicitamente presentato il suo moto con delle **frecce rosse** che la fanno ruotare al contrario, poiché il verso giusto è segnalato da un piccolo cartello dalla **doppia freccia** che si oppone al moto sostanziale di quella ruota. Inoltre il verso di movimento è accentuato dalla **prospettiva** usata per la ruota; essa mostra lo spessore a destra e questo conferisce un impatto visivo che ci faccia fin da subito intuire che essa stia ruotando verso sinistra.

• Il secondo socialismo non scientifico è quello **conservatore**: esso si propone di conservare (tipico del borghese) il sistema vigente **curandone i difetti** e correggendone gli inconvenienti, senza però distruggersi definitivamente.
Nelle ottiche “scientifiche” di Marx il sistema capitalistico deve essere annientato, senza compromessi né modifiche. Questo concetto si trova nella sezione bassa della tripartizione, dove una **moneta** simbolo del capitalismo, è **protetta dietro una bacheca** in segno di **conservazione**: seppure la moneta nel disegno indicherebbe più in generale un rimando all’economia, in questo caso rimanda al vero e proprio soldo in senso di **proprietà materiale** a cui gli uomini sono condizionati in questo sistema capitalistico. D’altro canto rimanda all’**economia** vera e propria coerentemente con le altre ricorrenti simbologie: dopotutto si tratta di conservare la struttura economica del capitalismo, che è alla base del sistema come abbiamo detto.
Gli altri elementi sono una **gomma**, simbolo di “**correzione di inconvenienti**” (come se fosse un errore da cancellare) e una **croce rossa medica**, simbolo di “**cura dei difetti**” come specificato all’inizio. In particolare la gomma riporta sulla sua protezione la scritta di _“Proudhon”_ in corsivo, vale a dire il cognome del maggior esponente del socialismo conservatore, che Marx aveva già bersagliato in altri scritti.

• Infine abbiamo il socialismo **critico-utopistico** nella sezione arancio, tipico di idee premarxiste.
Si tratta infatti di fare appello a tutte le classi sociali al fine di una **pacifica azione di riforme**, senza riconoscere l’autonomia rivoluzionaria tipica del proletariato.
Questa dimensione moralistica e utopistica viene rappresentata dall’immagine di un **megafono** bianco e rosso: esso richiama l’**appello generale** a tutte le classi sociali al fine della “pacifica” riforma rappresentata dalla **bandiera bianca**, icona di assenza di rivoluzione e di lotta del proletariato.
Se si nota attentamente in basso abbiamo anche l’immagine di un **cuore arcobaleno**, ulteriore rimando alla **pace** inutile delle riforme decretate da questo socialismo.

# Il capitale

Siamo giunti allo scritto probabilmente più importante di Marx; “Il capitale”.
L’opera divenne particolarmente importante e un modello per i classici del marxismo: essa mette in luce i **meccanismi della società borghese** al fine di svelarne la legge economica, poiché essa è caratteristica di un preciso sistema economico e non è universale.
In particolare Marx evidenzia l’essenza del Capitalismo stesso, ovvero quella di accumulare il capitale dal solo capitalista per mezzo di più operai sfruttati.

L’intera illustrazione inerente allo scritto è collocata nel penultimo riquadro, in cui il **colore rosso si sta intensificando** sempre di più. Allo stesso tempo i concetti sono illustrati per mezzo di un ideale percorso che prende piede per mezzo di un **macchinario**/nastro trasportatore: si tratta di una scelta che da un lato per richiama nuovamente l’**ambiente** verso cui queste teorie sono rivolte e dà l’idea in cui essi operano; d’altro canto questa impostazione figurativa risulta essere **congeniale al pensiero** che vuole esprimere.

## La merce e il suo valore

In questo riquadro compare lo **scatolone** iconico della **merce** (già incontrato), intesa come uno dei pilastri concettuali de “Il Capitale”: quello scatolone, esattamente come la merce per Marx possiede un valore determinato complessivamente dal “valore d’uso” e dal “valore di scambio”.

Osservando la scatola color rosso mattone posta sull’entrata del macchinario, si potranno notare due collegamenti neri, che come uno schema, collegano **due cerchi colorati** alla merce: quello **blu** è il **valore d’uso**, cioè a cosa serve quella merce nell’atto pratico ed esso è rappresentato da una **mano bianca**, simbolo di azione, manualità e quindi uso; quello **rosso** è il **valore di scambio**, ovvero la possibilità che essa possa essere scambiata.
Tuttavia in quest’ultimo caso non si comprenderebbe cosa significhi rappresentare un **braccio bianco in tensione muscolare**: Marx afferma che il valore di scambio è determinato dalla quantità di **forza lavoro** socialmente necessaria a produrla (socialmente, perché si tratta di produttività sociale media di un sistema storico) e quindi figurativamente si concretizza in un braccio che mostra la propria forza muscolare. Dopotutto è proprio in questo ambito che come vedremo Marx estrarrà lo sfruttamento proletario e quindi quell’esigenza di rivoluzione propria del Capitalismo (non a caso si è scelto nuovamente il colore rosso del cerchio per simboleggiare questa intrinseca rivoluzione comunista).

Per concludere il discorso, Marx afferma che usualmente sul mercato la merce è esposta con un **prezzo**, che essendo dipendente da altri fattori non è rappresentativo del puro valore di scambio: sullo scatolone, affianco alla _“M”_ di merce è incollata un’**etichetta** con il triplo simbolo del **dollaro** ad indicare il prezzo, da cui ha origine per l’appunto il legame con il valore di scambio.
Di conseguenza l’iconografia del cerchio rosso vuole quasi precisare che alla base di quel prezzo (dollari) c’è un valore che non può essere comunque rappresentato allo stato puro seppure il prezzo stesso non ne è uno specchio fedele.

## Contro il feticismo delle merci

Prima ancora di addentrarci nella struttura del macchinario, bisogna analizzare il **cartello ligneo** che spunta da dietro esso, vicino allo scatolone: si tratta del rifiuto del **feticismo delle merci** da parte di Marx, il quale sostiene che non si può accettare che le merci abbiano valore di per sé.
Il cartello **bandisce** quindi categoricamente con una “_<span className='marx'>X</span>_” rossa uno **scatolone d’oro**, o meglio una merce d’oro: essa ha valore **di per sé** in quanto dorata, ma non è così che funziona nelle leggi del sistema capitalistico il quale prevede un legame della merce a uno sfruttamento operaio.

## La macchina del mercato: DMD’

Come abbiamo introdotto, il **macchinario grigio** che giganteggia al centro del riquadro ha la funzione di esprimere un passaggio, un percorso: quello del **mercato**, dove si spiega la formula capitalistica **DMD’**. Questa sigla coniata da Marx, serve a riflettere su come il soggetto che investe denaro (D) per produrre una merce (M), ha come fine quello di ottenere più denaro (D’) con la stessa merce prodotta.

Notiamo quindi che le **lettere** sono riportate nel disegno in forma concettuale: la _“M”_ dello scatolone conferma il suo ruolo di **merce**, mentre frontalmente sul macchinario sono presenti una “_D_” e una “_D’_” e dei sottostanti raccoglitori di monete.
In poche parole, ciò che il disegno vuole rendere è lo stesso messaggio di Marx, secondo cui la merce passando attraverso il meccanismo del mercato (produzione e vendita) rappresentato dal macchinario, acquista un aumento di valore che porta il borghese a guadagnare più di quello che ha speso per produrla. Infatti vicino all’entrata della macchina è presente sotto la “_D_” una sorta di piccolo **deposito di denaro** con dentro **quattro monete** (con il solito e iconico dollaro), destinate a rovesciarsi nella dietro-stante cavità (cioè essere investiti).
In prossimità dell’uscita dal macchinario è invece presente una sorta di **rubinetto** da cui fuoriescono le monete, raccogliendosi in un secondo deposito; se si contano le monete esse non sono più quattro ma **cinque** e questo aumento quantitativo esprime l’**aumento di valore** della merce e il guadagno del capitalista, il quale si verifica al termine dell’operazione della macchina del mercato.
Questo apparentemente anomalo aumento di valore viene denominato da Marx “**plusvalore**”.

## Un macchinario alimentato a forza lavoro

L’insegna del _“plusvalore”_ è riportata sul macchinario al suo centro, come se fosse un titolo: dopotutto osservando il sistema descritto precedentemente si comprende cosa intendesse Marx con questo “aumento del valore”, tuttavia la vera causa si legge negli **impianti interni** della macchina, dietro al vetro.
Osservando però la scritta vera e propria del plusvalore, si legge di come la scritta _“-valore”_ è bianca, mentre la scritta _“plus-_ “è **rossa**: il filosofo afferma che l’origine del plusvalore è un’**aggiunta di forza lavoro** che l’operaio offre gratuitamente al capitalista, poiché è costretto a vendersi sul mercato per procurarsi da vivere.
Il rosso della parola _“plus”_ rispecchia il fatto che l’aumento è dato dal lavoro del proletario, il cui eco nel disegno è (come abbiamo visto) dato dal colore della rivoluzione.

Notiamo infatti che nella colonna vitrea centrale, si intravede un **contenitore collegato a un tubo**: si tratta del meccanismo che fa funzionare il mercato in virtù di un aumento del guadagno, rispetto all’investimento. La **tanica** alla base del tubo, dovrebbe infatti contenere la **forza lavoro in più**, cioè la diretta produttrice del plusvalore e quindi contenente ciò che alimenta il macchinario; se si osserva il contenitore esso riporta un’**icona circolare** di un braccio bianco affiancato a un _“+”_.
Il braccio muscoloso ricalca l’iconografia usata per spiegare il valore di scambio della merce e per questo incarna la forza lavoro, mentre il _“+”_ al suo fianco indica che la forza utilizzata è più di quella per cui è stata acquistata, quindi vige un contributo gratuito da parte del proletario.
Il tubo e la tanica, sono stati rappresentati sbiaditi perché dinanzi si trova la vetrata del macchinario.

## Capitale variabile e capitale costante

Marx specifica che il profitto del capitalista non corrisponde con il plusvalore, questo perché vige una differenza fondamentale tra capitale variabile e capitale costante.

Questa distinzione è illustrata oltre il macchinario, da due enormi **barili** grigi contenenti due tipologie di oggetti differenti: uno di essi è il **capitale variabile** ed è ciò che il capitalista spende per acquistare la forza lavoro, cioè gli operai; l’altro è il **capitale costante**, ovvero l’investimento per l’acquisizione dei mezzi di produzione.
Oltre il nastro trasportatore, sulla destra, abbiamo subito un contenitore più scuro contenente le **taniche della forza lavoro** che alimentano il macchinario: diciamo quindi che il prezzo riportato fuori dal barile è lo **stipendio** stesso con cui il proprietario “acquista” l’operaio, cioè il carburante per l’aumento del valore. L’altro grande contenitore vicino e più chiaro, conserva degli **ingranaggi metallici** che rappresentano i mezzi di produzione: non a caso quelle stesso ruote metalliche si trovano agli estremi del **nastro trasportatore** come **perni** attorno a cui scorre il nastro stesso.
Sui rispettivi contenitori si trovano le scritte _“C.V.”_ e _“C.C.”_ che stanno per capitale variabile e capitale costante, indicative per ciò che rappresentano. Inutile specificare che le targhe con i dollari rimandano a un ipotetico prezzo da pagare per rinnovare gli strumenti di produzione e i produttori.

## Le formule del sistema capitalistico

Il percorso ideale della merce si conclude con il **termine del nastro**, oltre cui si nota cadere uno scatolone (ulteriore merce) parzialmente nascosto dietro un **cartello di legno** in primo piano su cui sono riportate in forma matematica le **leggi del sistema capitalistico**.
Come abbiamo anticipato c’è una differenza tra profitto e plusvalore ed essa è visibile solamente nelle formule matematiche per poter stimare il loro saggio.

• _“s. del plus. = plus. / c.v.”_: in questa formula riportata in alto per prima, il **tasso del plusvalore** è il rapporto tra il plusvalore e il capitale variabile, cioè i salari.
Sul disegno i termini sono riportati in forma semplificata ma realmente si scriverebbe nel seguente modo: **saggio del plusvalore = plusvalore / capitale variabile**.

• _“s. del prof. = plus. / (c.c. + c.v.)”_: in quest’altra formula riportata in basso per seconda, il **saggio del profitto** è il rapporto tra il plusvalore e la somma del capitale variabile e il capitale costante.
Sul disegno i termini sono riportati in forma semplificata ma realmente si scriverebbe nel seguente modo: **saggio del plusvalore = plusvalore / (capitale variabile + capitale costante)**.

## Plusvalore assoluto o plusvalore relativo?

Osserviamo ora i **due cartelli** appena sotto le formule appena spiegate.
Per poter accrescere il plusvalore, il capitalista inizialmente si propone di prolungare la giornata lavorativa dei propri operai seguendo il principio del “**plusvalore relativo**”, dove sono presenti dei limiti dovuti all’efficienza del lavoratore dopo una certa ora: questo significa che il proletario non lavora tanto efficacemente dopo un certo orario poiché cessa la produttività della sua forza lavoro e l’aumento del valore non pare essere nettamente certo. Il plusvalore relativo è rappresentato da un cartello con un orologio affiancato dal **segno** _“+”_: infatti si tratta di **aumentare il tempo lavorativo**.

Marx afferma piuttosto che il capitalismo si concentra più a diminuire il tempo lavorativo per reintegrare parte dei salari di ore in più ora omesse: si tratta del “**plusvalore assoluto**”, il quale garantisce una maggiore produttività ed è rappresentato da un cartello con un orologio affiancato dal segno _”-“_, in quanto prevede una **diminuzione del tempo lavorativo**.
Notiamo quindi di come l’intero sistema è radicato al profitto privato, più che all’interesse comune; sarà questa la condotta che porterà il capitalismo al suo stesso collasso, come Marx evidenzia.

## Sovrabbondanza e anarchia: verso il collasso

Oltre il nostro nastro trasportatore, abbiamo uno **scatolone che cade** dietro al cartello delle leggi del capitalismo, diretto verso tutti gli **altri scatoloni raccolti** alla base del riquadro.

Tenendo in considerazione che l’iconografia della scatola incarna sempre la merce, la loro sovrabbondanza richiama il concetto della **sovrapproduzione**. Marx specifica infatti che la **macchina** a differenza del proprietario, mantiene una produttività costante anche di fronte a un aumento della giornata lavorativa: permette non solo di aumentare il plusvalore assoluto, ma anche il plusvalore relativo.
Impiegando i fondi in macchinari, il borghese punta a garantirsi maggiori guadagni producendo la merce più ricercata senza avere una guida o un limite vero e proprio: questo esprime a pieno la così definita “**anarchia di produzione**”, che porta ad avere una sovrabbondanza di merci dove il profitto pare essere più alto.
Questo meccanismo causa-effetto è rappresentato da quegli stessi scatoloni (merce), presenti in **numero indefinito** e destinati ad accrescere la propria quantità (poiché ne sta subito arrivando un altro); essi sono “restituiti” dal **macchinario sovrastante**, per indicare l’efficienza della macchina individuata dal capitalista nell’ambito della produzione.
Un piccolo **cartello** con la scritta _“A”_ di **anarchia**, spunta da dietro le merci e indica l’anarchia di produzione propria del sistema capitalistico, in cui ognuno va da sé e dove quelle stesse merci sono state prodotte sotto il segno di questa stessa anarchia.
Inevitabile è un’imminente crisi e un consecutivo collasso accertato.

## Un capitalista e tanti salariati

Il rinnovamento tecnologico (cioè implementare la macchina) porta inevitabilmente alla caduta del saggio del profitto, dovuta a una crescita smisurata del capitale costante.
Questa ha come conseguenza un **crollo totale**, in cui quindi sia il saggio del profitto che quello del plusvalore cadono: questo è testimoniato dalle **due piccole frecce** rosse rivolte verso il basso, affianco alle formule matematiche già esplicitate precedentemente.
Esse indicano che in virtù della sottostante sovraproduzione, i due tassi sono in **decrescita**.

A questo segue un **impoverimento generale** del sistema, in cui anche il capitalista non gode più di un profitto netto e diminuisce il numero ristretto di coloro che godono del capitale: con questo si crea una scissione enorme tra i troppi che si impoveriscono e i pochissimi che si arricchiscono.
Questa distinzione finale e fatale per il sistema capitalistico si nota in corrispondenza di una **moneta con baffi e occhiali** dalle lenti a dollaro: quest’ultima iconografia esprime la grande ricchezza dei **pochi magnati del capitale** rimasti dopo la sovrapproduzione. La corona accentua di come questi individui siano i soli ricchi e governatori della società, mentre occhiali e baffi ricalcano nuovamente i tratti somatici del borghese.
In contrasto con essa davanti a uno sfondo legnoso (materiale povero rispetto all’oro della moneta) appena sotto si trova l’**orda di salariati**, la cui quantità si è incrementata dopo la crisi del sistema: un impoverimento generale porta anche a quello che Marx chiama “**l’esercito industriale di riserva**”, cioè la massa di lavoratori disoccupati e non più “acquistabili” dall’impoverimento dello stesso capitalista.

# Critica del programma di Gotha

Siamo finalmente giunti all’ultimo scritto di Marx, dove tuttavia i concetti affrontati non appartengono strettamente alla portata dell’opera, ma vengono talvolta introdotti in altri manoscritti di Marx.

Il colore utilizzato come sfondo è il **rosso intenso** (ma anche in altri parecchi elementi nel riquadro), tipico della bandiera comunista e della pupilla di Marx nel disegno: d’altronde vedremo che proprio qui si concretizza la rivoluzione proletaria giunta per capovolgere il sistema capitalistico.
Il riquadro va letto **da destra verso sinistra** ed esso si conclude sotto la barba del filosofo.

## La rivoluzione proletaria

Iniziamo l’analisi di quest’ultima parte di disegno prendendo in considerazione l’iconografia precedente ovvero l’**orda di proletari**, che se prima voleva rappresentare i molti lavoratori (contro il solo capitalista) ora vuole conservare l’unione dei tanti sotto un un’unica insegna: la famosa “rivoluzione proletaria”, scritta sul **telo rosso** (ancora colore della rivoluzione) posto come un manifesto.
Da notare che il “**fiume proletario**” passa attraverso la soglia della rivoluzione proletaria, emancipando un **passaggio** fondamentale dal capitalismo al comunismo.

Tuttavia, l’importanza di tutte quelle figure non è la medesima: a capo della fila si trova un individuo più importante degli altri, ovvero la personificazione dell’**uomo nuovo**. Marx sostiene che proprio della futura società comunista è un uomo puro e **incontaminato dal volere materiale**, che non dà più peso alla proprietà e al consumo, fondamentali invece nel rapporto uomo-mondo del sistema capitalistico.
Osservando i tratti somatici, si nota non solo la rabbia esprimente la furia rivoluzionaria ma anche i tipici caratteri di una **scimmia**: questo escamotage vuole osservare di come l’uomo debba non ritornare a uno stato primordiale, quanto più a uno **stato puro** e non vincolato alla proprietà.

## I metodi della rivoluzione: tra violenza e pace

Marx ammette due possibili approcci alla **prassi rivoluzionaria**; si tratta di quella pacifica e di quella violenta dove l’ultima ha una funzione più determinante nel suo pensiero.
Queste due possibili vie metodologiche sono incarnate nelle due **braccia rosse**, sbucanti da dietro la rivoluzione proletaria.
La prima di esse è la **mano d’argento**, quella caratterizzata dalla sua espressione **pacifica** con le due dita alzate; questa però non tiene nulla a differenza di quella vicino.
La mano a sinistra è quella **dorata** e stretta in una violenta presa: essa esprime la via rivoluzionaria della **violenza**, che stringe in sé l’apparente pupazzo di un borghese dal busto strappato.

I caratteri a cui concettualmente questa rappresentazione rimanda sono due: in primis rappresenta la violenza e la via principale individuata da Marx, che come tale opprime la minoranza di precedenti oppressori per mezzo della **dittatura** dei tanti rivoluzionari prima tormentati; il concetto di “**opprimere**” si esprime a pieno nell’espressione soffocante del povero **pupazzo borghese** dagli occhi a _“X”_.
In secondo luogo conclude una sorta di **filone narrativo** dello stesso borghese, o meglio del sistema capitalistico: nel secondo riquadro il borghese esercita il diritto della proprietà privata (il sistema è in piedi); nel quinto riquadro abbiamo un borghese che non comprende e ignora i contrasti del sistema in cui opera e governa (il sistema viene indebolito); infine nell’ultimo riquadro si è giunti alla sconfitta del borghese (il sistema è stato capovolto).
Ovvietà è dire che conseguentemente ne corrisponde anche uno proletario, che progressivamente acquista consapevolezza e imposizione di sé nel sistema (espresso anche dalla figura del proletario descritta precedentemente).

## Lo Stato va in fumo

Accanto alla figura del proletario che capeggia la rivoluzione, si trova un curioso quadro con una fabbrica in fiamme: si tratta della **distruzione dello Stato** come obbiettivo ultimo dell’atto rivoluzionario.
Marx sostiene che lo Stato sia una macchina da annientare poiché esso ha sempre privilegiato l’interesse di chi lo guidava e non il bene comune.
Il deperimento dello Stato vige nell’iconica rappresentazione di un **impianto industriale in fumo** riportante la scritta “Stato”: ricordando infatti le illustrazioni precedenti (quelle del quarto riquadro) pare essere la struttura e sovrastruttura a descrivere l’impianto statale del capitalismo. Ma Marx non parla di impossessarsi di quella ideologica macchina, quanto più di distruggerla e annientarla nel **fuoco della rivoluzione**.
In questo senso le fiamme che incarnano l’inevitabile scontro, hanno come fine quello di risultare nell’atto pratico delle vere e proprie distruttrici rivoluzionarie che non vivono nella sola cornice teorica ma fuoriescono da essa.

## La società post-capitalistica e pre-comunista

Marx afferma l’esistenza di due fasi della società comunista: una delle due è quella più matura e compiuta che vedremo dopo; l’altra invece è quella preliminare, ovvero un comunismo rozzo e legato ancora al concetto di proprietà e lavoro salariato.

Il filosofo precisa che in quest’ultima **fase transitoria**, tutti diventano proletari e la società stessa diventa un grande datore capitalistico, in cui ancora vige un interesse per il **possesso materiale**.
Sotto questo segno, la prima fase della società comunista è rappresentata da un cartello di legno che anch’esso pare essere intralciato alla base dalle fiamme: su di esso è ancora presente l’**iconico scatolone della proprietà privata**, con questa volta la scritta _“X tutti”_.

Questa segnatura indica che il possesso materiale non è stato eliminato ma **collettivizzato** e con esso anche la **donna**: se si osserva più attentamente, si scorgerà una figura femminile altamente stilizzata nella scatola. Marx afferma questo basandosi sul concetto borghese del matrimonio, secondo cui la donna propria diviene di tutti come se fosse bene materiale e deve perciò soddisfare in campo sessuale i bisogni comuni. Una visione di questo tipo verrà chiaramente superata dalla forma più completa della società comunista.

## Il comunismo finale e l’uguaglianza perfetta

Siamo quasi giunti al termine del lungo viaggio nel pensiero di Marx: manca solo specificare **la forma più compiuta della società comunista**.
Essa è contraddistinta (oltre che dalle caratteristiche delineate fino ad ora) da un’uguaglianza superiore che tralascia quella del comunismo rozzo.

Osservando l’ultima illustrazione del paragrafo, essa è racchiusa tra le sottili mura legnose di una **stanza bipartita**: prima da destra incontriamo il comunismo rozzo, contrassegnato dal numero _“2”_ **argentato** in cui viene stabilito un uguale diritto che **non tiene conto delle differenze individuali**. In breve si tratta di un’uguaglianza imperfetta e tipicamente ancora borghese, la cui rozzezza è espressa dallo **strappo** allo stendardo del numero. In quella prima parte di stanza due individui qualunque vengono posti sullo **stesso livello** del piedistallo senza tenere in conto lo svantaggio in termini di altezza di uno dei due.

Nella seconda metà invece, abbiamo il numero _“1”_ **dorato** per indicare che finalmente siamo giunti alla forma più compiuta della società comunista: un sistema che tiene conto delle differenze individuali e dove i piedistalli **si adattano** alle misure degli individui rappresentati al fine di far raggiungere loro una medesima altezza complessiva, o meglio un’**uguaglianza perfetta**.

                                                                                                                                                                                        **__**
